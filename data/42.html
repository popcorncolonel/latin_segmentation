<P>  
<P  align=center>CORNELI NEPOTIS
<P>
<P  align=center>AGESILAUS
<P>
<P> <b>[<a name=1>1</a>]</b> Agesilaus Lacedaemonius cum a ceteris scriptoribus tum eximie a Xenophonte Socratico conlaudatus est; eo enim usus est familiarissime.  Hic primum de regno cum Leotychide, fratris filio, habuit contentionem.  Mos erat enim Lacedaemoniis a maioribus traditus ut binos haberent semper reges, nomine magis quam imperio, ex duabus familiis Procli et Eurysthenis, qui principes ex progenie Herculis Spartae reges fuerunt.  Horum ex altera in alterius familiae locum fieri non licebat; ita suum utraque retinebat ordinem.  Primum ratio habebatur qui maximus natu esset ex liberis eius qui regnans decessisset; sin is virile secus non reliquisset, tum deligebatur qui proximus esset propinquitate.  Mortuus erat Agis rex, frater Agesilai.  Filium reliquerat Leotychidem, quem ille natum non agnorat, eundem moriens suum esse dixerat.  Is de honore regni cum Agesilao, patruo suo, contendit neque id quod petivit consecutus est.  Nam Lysandro suffragante, homine, ut ostendimus supra, factioso et iis temporibus potenti, Agesilaus antelatus est.  
<P> <b>[<a name=2>2</a>]</b> Hic simul atque imperi potitus est, persuasit Lacedaemoniis ut cum exercitu se mitterent in Asiam bellumque regi facerent, docens satius esse in Asia quam in Europa dimicari.  Namque fama exierat Artaxerxen comparare classis pedestrisque exercitus, quos in Graeciam mitteret.  Data potestate tanta celeritate usus est ut prius in Asiam cum copiis pervenerit quam regii satrapae eum scirent profectum.  Quo factum est ut omnis imparatos imprudentisque offenderet.  Id ut cognovit Tissaphernes, qui summum imperium tum inter praefectos habebat regios, indutias a Lacone petivit, simulans se dare operam ut Lacedaemoniis cum rege conveniret, re autem vera ad copias comparandas, easque impetravit trimestris.  Iuravit autem uterque se sine dolo indutias conservaturum.  In qua pactione summa fide mansit Agesilaus, contra ea Tissaphernes nihil aliud quam bellum comparavit.  Id etsi sentiebat Laco, tamen ius iurandum servabat multumque in eo se consequi dicebat, quod Tissaphernes periurio suo et homines suis rebus abalienaret et deos sibi iratos redderet; se autem conservata religione confirmare exercitum, cum animadverteret deum numen facere secum, hominesque sibi conciliare amiciores, quod iis studere consuessent quos conservare fidem viderent.  
<P> <b>[<a name=3>3</a>]</b> Postquam indutiarum praeterit dies, barbarus non dubitans, quod ipsius erant plurima domicilia in Caria et ea regio iis temporibus multo putabatur locupletissima, eo potissimum hostis impetum facturos, omnis suas copias eo contraxerat.  At Agesilaus in Phrygiam se convertit eamque prius depopulatus est quam Tissaphernes usquam se moveret.  Magna praeda militibus locupletatis Ephesum hiematum exercitum reduxit atque ibi officinis armorum institutis magna industria bellum apparavit.  Et quo studiosius armarentur insigniusque ornarentur, praemia proposuit, quibus donarentur quorum egregia in ea re fuisset industria.  Fecit idem in exercitationum generibus, ut qui ceteris praestitissent, eos magnis adficeret muneribus.  His igitur rebus effecit ut et ornatissimum et exercitatissimum haberet exercitum.  Huic cum tempus esset visum copias extrahere ex hibernaculis, vidit si quo esset iter facturus palam pronuntiasset, hostis non credituros aliasque regiones praesidiis occupaturos neque dubitaturos aliud eum facturum ac pronuntiasset.  Itaque cum ille Sardis iturum se dixisset, Tissaphernes eandem Cariam defendendam putavit.  In quo cum eum opinio fefellisset victumque se vidisset consilio, sero suis praesidio profectus est.  Nam cum illo venisset, iam Agesilaus multis locis expugnatis magna erat praeda potitus.  Laco autem cum videret hostis equitatu superare, numquam in campo sui fecit potestatem et iis locis manum conseruit quibus plus pedestres copiae valerent.  Pepulit ergo, quotienscumque congressus est, multo maiores adversariorum copias et sic in Asia versatus est ut omnium opinione victor duceretur.  
<P> <b>[<a name=4>4</a>]</b> Hic cum iam animo meditaretur proficisci in Persas et ipsum regem adoriri, nuntius ei domo venit ephorum missu bellum Atheniensis et Boeotos indixisse Lacedaemoniis; qua re venire ne dubitaret.  In hoc non minus eius pietas suspicienda est quam virtus bellica; qui cum victori praeesset exercitui maximamque haberet fiduciam regni Persarum potiendi, tanta modestia dicto audiens fuit iussis absentium magistratuum ut si privatus in comitio esset Spartae.  Cuius exemplum utinam imperatores nostri sequi voluissent! Sed illus redeamus.  Agesilaus opulentissimo regno praeposuit bonam existimationem, multoque gloriosius duxit si institutis patriae paruisset quam si bello superasset Asiam.  Hac igitur mente Hellespontum copias traiecit tantaque usus est celeritate ut quod iter Xerxes anno vertente confecerat, hic transierit triginta diebus.  Cum iam haud ita longe abesset a Peloponneso, obsistere ei conati sunt Athenienses et Boeoti ceterique eorum socii apud Coroneam; quos omnis gravi proelio vicit.  Huius victoriae vel maxima fuit laus, quod cum plerique ex fuga se in templum Minervae coniecissent quaerereturque ab eo quid iis vellet ieri, etsi aliquot vulnera acceperat eo proelio et iratus videbatur omnibus qui adversus arma tulerant, tamen antetulit irae religionem, et eos vetuit violari.  Neque vero hoc solum in Graecia fecit, ut templa deorum sancta haberet, sed etiam apud barbaros summa religione omnia simulacra arasque conservavit.  Itaque praedicabat mirari se non sacrilegorum numero haberi qui supplicibus deorum nocuissent, aut non gravioribus poenis adfici qui religionem minuerent quam qui fana spoliarent.  
<P> <b>[<a name=5>5</a>]</b> Post hoc proelium conlatum omne bellum est circa Corinthum ideoque Corinthium est appellatum.  Hic cum una pugna decem milia hostium Agesilao duce cecidissent eoque facto opes adversariorum debilitate viderentur, tantum afuit ab insolentia gloriae ut commiseratus sit fortunam Graeciae, quod tam multi a se victi vitio adversariorum concidissent; namque illa multitudine, si sana mens esset, Graeciae supplicium Persas dare potuisse.  Idem cum adversarios intra moenia compulisset et ut Corinthum oppugnaret multi hortarentur, negavit id suae virtuti convenire; se enim eum esse dixit qui ad officium peccantis redire cogeret, non qui urbis nobilissimas expugnaret Graeciae.  "Nam si," inquit, "eos exstinguere voluerimus qui nobiscum adversus barbaros steterunt, nosmet ipsi nos expugnaverimus illis quiescentibus.  Quo facto sine negotio, cum voluerint, nos oppiment." 
<P> <b>[<a name=6>6</a>]</b> Interim accidit illa calamitas apud Leuctra Lacedaemoniis.  Quo ne proficisceretur, cum a plerisque ad exeundum impelleretur, ut si de exitu divinaret, excusavit senectutem.  Idem, cum Epaminondas Spartam oppugnaret essetque sine muris oppidum, talem se imperatorem praebuit ut eo tempore omnbus apparuerit, nisi ille fuisset, Spartam futuram non fuisse.  In quo quidem discrimine celeritas eius consili saluti fuit universis.  Nam cum quidam adulescentuli hostium aventu perterriti ad Thebanos transfugere vellent et locum extra urbem editum cepissent, Agesilaus, qui perniciosissimum fore videret si animadversum esset quemquam ad hostis transfugere conari, cum suis eo venit atque, ut si bono animo fecissent, laudavit consilium eorum, quod eum locum occupassent; id se quoque fieri debere animadvertisse.  Sic adulescentis simulata laudatione recuperavit et adiunctis de suis comitibus locum tutum reliquit.  Namque illi adiecto numero eorum qui expertes erant consili, commovere se non sunt ausi, eoque libentius, quod latere arbitrabantur quae cogitaverant.  
<P> <b>[<a name=7>7</a>]</b> Sine dubio post Leuctricam pugnam Lacedaemonii se numquam refecerunt neque pristinum imperium recuperarunt, cum interim numquam Agesilaus destitit quibuscumque rebus posset patriam iuvare.  Nam cum praecipue Lacedaemonii indigerent pecunia, ille omnibus qui a rege defecerant praesidio fuit; a quibus magna donatus pecunia patriam sublevavit.  Atque in hoc illud in primis fuit admirabile, cum maxima munera ei ab regibus ac dynastis civitatibusque conferrentur, quod nihil umquam domum suam contulit, nihil de victu, nihil de vestitu Laconum mutavit.  Domo eadem fuit contentus qua Eurysthenes, progenitor maiorum suorum, fuerat usus; quam qui intrarat nullum signum luxuriae videre poterat, contra ea plurima patentiae atque abstinentiae.  Sic enim erat instructa ut in nulla re differret a cuiusvis inopis atque privati.  
<P> <b>[<a name=8>8</a>]</b> Atque hic tantus vir ut naturam fautricem habuerat in tribuendis animi virtutibus, sic maleficam nactus est in corpore fingendo.  Nam et statura fuit humili et corpore exiguo et claudus altero pede.  Quae res etiam nonnullam adferebat deformitatem, atque ignoti faciem eius cum intuerentur, contemnebant; qui autem virtutes noverant, non poterant admirari satis.  Quod ei usu venit cum annorum octoginta subsidio Tacho in Aegyptum missus esset et in acta cum suis accubuisset sine ullo tecto, stratumque haberet tale ut terra tecta esset stramentis neque huc amplius quam pellis esset iniecta, eodem quo comites omnes vestitu humili atque obsoletu, ut eorum ornatus non modo in iis regem neminem significaret, sed homines esse non beatissimos suspicionem praeberet.  Huius de adventu fama cum ad regios esset perlata, celeriter munera eo cuiusque generis sunt adlata.  His quaerentibus Agesilaum vix fides facta est unum esse ex iis qui tum accubabant.  Qui cum regis verbis quae attulerant dedissent, ille praeter vitulinam et eius modi genera obsoni, quae praesens tempus desiderabat, nihil accepit; unguenta, coronas secundamque mensam servis dispertiit, cetera referri iussit.  Quo facto eum barbari magis etiam contempserunt, quod eum ignorantia bonarum rerum vilia potissimum sumpsisse arbitrabantur.  
<P>Hic cum ex Aegypto reverteretur, donatus a rege Nectanabide ducentis viginti talentis, quae ille muneri populo suo daret, venissetque in portum qui Menelai vocatur, iacens inter Cyrenas et Aegyptum, in morbum implicitus decessit.  Ibi eum amici, quo Spartam facilius perferre possent, quod mel non habebant, cera circumfuderunt atque ita domum rettulerunt.  

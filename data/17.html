<P>
<P  align=center>PUBLI VERGILI MARONIS
<P  align=center>AENEIDOS
<P  align=center>LIBER II
<P>
<P>
<P><OL><LI>    CONTICUERE omnes, intentique ora tenebant. <a name=1> </a>
<LI>Inde toro pater Aeneas sic orsus ab alto: <a name=2> </a>
<LI>    Infandum, regina, iubes renovare dolorem,<a name=3> </a>
<LI>Troianas ut opes et lamentabile regnum<a name=4> </a>
<LI>eruerint Danai; quaeque ipse miserrima vidi,<a name=5> </a>
<LI>et quorum pars magna fui.  Quis talia fando<a name=6> </a>
<LI>Myrmidonum Dolopumve aut duri miles Ulixi<a name=7> </a>
<LI>temperet a lacrimis?  Et iam nox umida caelo<a name=8> </a>
<LI>praecipitat, suadentque cadentia sidera somnos. <a name=9> </a>
<LI>Sed si tantus amor casus cognoscere nostros<a name=10> </a>
<LI>et breviter Troiae supremum audire laborem,<a name=11> </a>
<LI>quamquam animus meminisse horret, luctuque refugit,<a name=12> </a>
<LI>incipiam.  Fracti bello fatisque repulsi<a name=13> </a>
<LI>ductores Danaum, tot iam labentibus annis,<a name=14> </a>
<LI>instar montis equum divina Palladis arte<a name=15> </a>
<LI>aedificant, sectaque intexunt abiete costas: <a name=16> </a>
<LI>votum pro reditu simulant; ea fama vagatur. <a name=17> </a>
<LI>Huc delecta virum sortiti corpora furtim<a name=18> </a>
<LI>includunt caeco lateri, penitusque cavernas<a name=19> </a>
<LI>ingentis uterumque armato milite complent. <a name=20> </a>
<LI>    Est in conspectu Tenedos, notissima fama<a name=21> </a>
<LI>insula, dives opum, Priami dum regna manebant,<a name=22> </a>
<LI>nunc tantum sinus et statio male fida carinis: <a name=23> </a>
<LI>huc se provecti deserto in litore condunt. <a name=24> </a>
<LI>Nos abiisse rati et vento petiisse Mycenas: <a name=25> </a>
<LI>ergo omnis longo solvit se Teucria luctu;<a name=26> </a>
<LI>panduntur portae; iuvat ire et Dorica castra<a name=27> </a>
<LI>desertosque videre locos litusque relictum. <a name=28> </a>
<LI>Hic Dolopum manus, hic saevus tendebat Achilles;<a name=29> </a>
<LI>classibus hic locus; hic acie certare solebant. <a name=30> </a>
<LI>Pars stupet innuptae donum exitiale Minervae,<a name=31> </a>
<LI>et molem mirantur equi; primusque Thymoetes<a name=32> </a>
<LI>duci intra muros hortatur et arce locari,<a name=33> </a>
<LI>sive dolo, seu iam Troiae sic fata ferebant. <a name=34> </a>
<LI>At Capys, et quorum melior sententia menti,<a name=35> </a>
<LI>aut pelago Danaum insidias suspectaque dona<a name=36> </a>
<LI>praecipitare iubent, subiectisque urere flammis,<a name=37> </a>
<LI>aut terebrare cavas uteri et temptare latebras. <a name=38> </a>
<LI>Scinditur incertum studia in contraria volgus. <a name=39> </a>
<LI>    Primus ibi ante omnis, magna comitante caterva,<a name=40> </a>
<LI>Laocoon ardens summa decurrit ab arce,<a name=41> </a>
<LI>et procul:  `O miseri, quae tanta insania, cives? <a name=42> </a>
<LI>Creditis avectos hostis?  Aut ulla putatis<a name=43> </a>
<LI>dona carere dolis Danaum?  Sic notus Ulixes? <a name=44> </a>
<LI>aut hoc inclusi ligno occultantur Achivi,<a name=45> </a>
<LI>aut haec in nostros fabricata est machina muros<a name=46> </a>
<LI>inspectura domos venturaque desuper urbi,<a name=47> </a>
<LI>aut aliquis latet error; equo ne credite, Teucri. <a name=48> </a>
<LI>Quicquid id est, timeo Danaos et dona ferentis.'<a name=49> </a>
<LI>Sic fatus, validis ingentem viribus hastam<a name=50> </a>
<LI>in latus inque feri curvam compagibus alvum<a name=51> </a>
<LI>contorsit:  stetit illa tremens, uteroque recusso<a name=52> </a>
<LI>insonuere cavae gemitumque dedere cavernae. <a name=53> </a>
<LI>Et, si fata deum, si mens non laeva fuisset,<a name=54> </a>
<LI>impulerat ferro Argolicas foedare latebras,<a name=55> </a>
<LI>Troiaque, nunc stares, Priamique arx alta, maneres. <a name=56> </a>
<LI>    Ecce, manus iuvenem interea post terga revinctum<a name=57> </a>
<LI>pastores magno ad regem clamore trahebant<a name=58> </a>
<LI>Dardanidae, qui se ignotum venientibus ultro,<a name=59> </a>
<LI>hoc ipsum ut strueret Troiamque aperiret Achivis,<a name=60> </a>
<LI>obtulerat, fidens animi atque in utrumque paratus,<a name=61> </a>
<LI>seu versare dolos, seu certae occumbere morti. <a name=62> </a>
<LI>Undique visendi studio Troiana iuventus<a name=63> </a>
<LI>circumfusa ruit, certantque inludere capto. <a name=64> </a>
<LI>Accipe nunc Danaum insidias, et crimine ab uno<a name=65> </a>
<LI>disce omnes. <a name=66> </a>
<LI>    Namque ut conspectu in medio turbatus, inermis<a name=67> </a>
<LI>constitit atque oculis Phrygia agmina circumspexit: <a name=68> </a>
<LI>`Heu, quae nunc tellus' inquit `quae me aequora possunt<a name=69> </a>
<LI>accipere?  Aut quid iam misero mihi denique restat,<a name=70> </a>
<LI>cui neque apud Danaos usquam locus, et super ipsi<a name=71> </a>
<LI>Dardanidae infensi poenas cum sanguine poscunt?'<a name=72> </a>
<LI>Quo gemitu conversi animi, compressus et omnis<a name=73> </a>
<LI>impetus.  Hortamur fari; quo sanguine cretus,<a name=74> </a>
<LI>quidve ferat, memoret, quae sit fiducia capto. <a name=75> </a>
<LI>[Ille haec, deposita tandem formidine, fatur:]<a name=76> </a>
<LI>    `Cuncta equidem tibi, Rex, fuerit quodcumque, fatebor<a name=77> </a>
<LI>vera, inquit; neque me Argolica de gente negabo: <a name=78> </a>
<LI>hoc primum; nec, si miserum Fortuna Sinonem<a name=79> </a>
<LI>finxit, vanum etiam mendacemque improba finget. <a name=80> </a>
<LI>Fando aliquod si forte tuas pervenit ad auris<a name=81> </a>
<LI>Belidae nomen Palamedis et incluta fama<a name=82> </a>
<LI>gloria, quem falsa sub proditione Pelasgi<a name=83> </a>
<LI>insontem infando indicio, quia bella vetabat,<a name=84> </a>
<LI>demisere neci, nunc cassum lumine lugent. <a name=85> </a>
<LI>Illi me comitem et consanguinitate propinquum<a name=86> </a>
<LI>pauper in arma pater primis huc misit ab annis,<a name=87> </a>
<LI>dum stabat regno incolumis regumque vigebat<a name=88> </a>
<LI>consiliis, et nos aliquod nomenque decusque<a name=89> </a>
<LI>gessimus.  Invidia postquam pellacis Ulixi - <a name=90> </a>
<LI>haud ignota loquor - superis concessit ab oris,<a name=91> </a>
<LI>adflictus vitam in tenebris luctuque trahebam,<a name=92> </a>
<LI>et casum insontis mecum indignabar amici. <a name=93> </a>
<LI>Nec tacui demens, et me, fors si qua tulisset,<a name=94> </a>
<LI>si patrios umquam remeassem victor ad Argos,<a name=95> </a>
<LI>promisi ultorem, et verbis odia aspera movi. <a name=96> </a>
<LI>Hinc mihi prima mali labes, hinc semper Ulixes<a name=97> </a>
<LI>criminibus terrere novis, hinc spargere voces<a name=98> </a>
<LI>in volgum ambiguas, et quaerere conscius arma. <a name=99> </a>
<LI>Nec requievit enim, donec, Calchante ministro - <a name=100> </a>
<LI>sed quid ego haec autem nequiquam ingrata revolvo? <a name=101> </a>
<LI>Quidve moror, si omnis uno ordine habetis Achivos,<a name=102> </a>
<LI>idque audire sat est?  Iamdudum sumite poenas,<a name=103> </a>
<LI>hoc Ithacus velit, et magno mercentur Atridae.'<a name=104> </a>
<LI>    Tum vero ardemus scitari et quaerere causas,<a name=105> </a>
<LI>ignari scelerum tantorum artisque Pelasgae. <a name=106> </a>
<LI>Prosequitur pavitans, et ficto pectore fatur: <a name=107> </a>
<LI>    `Saepe fugam Danai Troia cupiere relicta<a name=108> </a>
<LI>moliri, et longo fessi discedere bello;<a name=109> </a>
<LI>fecissentque utinam! Saepe illos aspera ponti<a name=110> </a>
<LI>interclusit hiemps, et terruit Auster euntis. <a name=111> </a>
<LI>Praecipue, cum iam hic trabibus contextus acernis<a name=112> </a>
<LI>staret equus, toto sonuerunt aethere nimbi. <a name=113> </a>
<LI>Suspensi Eurypylum scitantem oracula Phoebi<a name=114> </a>
<LI>mittimus, isque adytis haec tristia dicta reportat: <a name=115> </a>
<LI>``Sanguine placastis ventos et virgine caesa,<a name=116> </a>
<LI>cum primum Iliacas, Danai, venistis ad oras;<a name=117> </a>
<LI>sanguine quaerendi reditus, animaque litandum<a name=118> </a>
<LI>Argolica.'' Volgi quae vox ut venit ad auris,<a name=119> </a>
<LI>obstipuere animi, gelidusque per ima cucurrit<a name=120> </a>
<LI>ossa tremor, cui fata parent, quem poscat Apollo. <a name=121> </a>
<LI>    `Hic Ithacus vatem magno Calchanta tumultu<a name=122> </a>
<LI>protrahit in medios; quae sint ea numina divom,<a name=123> </a>
<LI>flagitat; et mihi iam multi crudele canebant<a name=124> </a>
<LI>artificis scelus, et taciti ventura videbant. <a name=125> </a>
<LI>Bis quinos silet ille dies, tectusque recusat<a name=126> </a>
<LI>prodere voce sua quemquam aut opponere morti. <a name=127> </a>
<LI>Vix tandem, magnis Ithaci clamoribus actus,<a name=128> </a>
<LI>composito rumpit vocem, et me destinat arae. <a name=129> </a>
<LI>Adsensere omnes, et, quae sibi quisque timebat,<a name=130> </a>
<LI>unius in miseri exitium conversa tulere. <a name=131> </a>
<LI>Iamque dies infanda aderat; mihi sacra parari,<a name=132> </a>
<LI>et salsae fruges, et circum tempora vittae: <a name=133> </a>
<LI>eripui, fateor, leto me, et vincula rupi,<a name=134> </a>
<LI>limosoque lacu per noctem obscurus in ulva<a name=135> </a>
<LI>delitui, dum vela darent, si forte dedissent. <a name=136> </a>
<LI>Nec mihi iam patriam antiquam spes ulla videndi,<a name=137> </a>
<LI>nec dulcis natos exoptatumque parentem;<a name=138> </a>
<LI>quos illi fors et poenas ob nostra reposcent<a name=139> </a>
<LI>effugia, et culpam hanc miserorum morte piabunt. <a name=140> </a>
<LI>Quod te per superos et conscia numina veri,<a name=141> </a>
<LI>per si qua est quae restet adhuc mortalibus usquam<a name=142> </a>
<LI>intemerata fides, oro, miserere laborum<a name=143> </a>
<LI>tantorum, miserere animi non digna ferentis.'<a name=144> </a>
<LI>    His lacrimis vitam damus, et miserescimus ultro. <a name=145> </a>
<LI>Ipse viro primus manicas atque arta levari<a name=146> </a>
<LI>vincla iubet Priamus, dictisque ita fatur amicis: <a name=147> </a>
<LI>`Quisquis es, amissos hinc iam obliviscere Graios;<a name=148> </a>
<LI>noster eris, mihique haec edissere vera roganti: <a name=149> </a>
<LI>Quo molem hanc immanis equi statuere?  Quis auctor? <a name=150> </a>
<LI>Quidve petunt?  Quae religio, aut quae machina belli?'<a name=151> </a>
<LI>Dixerat.  Ille, dolis instructus et arte Pelasga,<a name=152> </a>
<LI>sustulit exutas vinclis ad sidera palmas: <a name=153> </a>

<P>
<P><LI>`Vos, aeterni ignes, et non violabile vestrum<a name=154> </a>
<LI>testor numen' ait `vos arae ensesque nefandi,<a name=155> </a>
<LI>quos fugi, vittaeque deum, quas hostia gessi: <a name=156> </a>
<LI>fas mihi Graiorum sacrata resolvere iura,<a name=157> </a>
<LI>fas odisse viros, atque omnia ferre sub auras,<a name=158> </a>
<LI>si qua tegunt; teneor patriae nec legibus ullis. <a name=159> </a>
<LI>Tu modo promissis maneas, servataque serves<a name=160> </a>
<LI>Troia fidem, si vera feram, si magna rependam. <a name=161> </a>
<LI>    `Omnis spes Danaum et coepti fiducia belli<a name=162> </a>
<LI>Palladis auxiliis semper stetit.  Impius ex quo<a name=163> </a>
<LI>Tydides sed enim scelerumque inventor Ulixes,<a name=164> </a>
<LI>fatale adgressi sacrato avellere templo<a name=165> </a>
<LI>Palladium, caesis summae custodibus arcis,<a name=166> </a>
<LI>corripuere sacram effigiem, manibusque cruentis<a name=167> </a>
<LI>virgineas ausi divae contingere vittas;<a name=168> </a>
<LI>ex illo fluere ac retro sublapsa referri<a name=169> </a>
<LI>spes Danaum, fractae vires, aversa deae mens. <a name=170> </a>
<LI>Nec dubiis ea signa dedit Tritonia monstris. <a name=171> </a>
<LI>Vix positum castris simulacrum, arsere coruscae<a name=172> </a>
<LI>luminibus flammae arrectis, salsusque per artus<a name=173> </a>
<LI>sudor iit, terque ipsa solo - mirabile dictu - <a name=174> </a>
<LI>emicuit, parmamque ferens hastamque trementem. <a name=175> </a>
<LI>    `Extemplo temptanda fuga canit aequora Calchas,<a name=176> </a>
<LI>nec posse Argolicis exscindi Pergama telis,<a name=177> </a>
<LI>omina ni repetant Argis, numenque reducant,<a name=178> </a>
<LI>quod pelago et curvis secum avexere carinis. <a name=179> </a>
<LI>Et nunc, quod patrias vento petiere Mycenas,<a name=180> </a>
<LI>arma deosque parant comites, pelagoque remenso<a name=181> </a>
<LI>improvisi aderunt:  ita digerit omina Calchas. <a name=182> </a>
<LI>Hanc pro Palladio moniti, pro numine laeso<a name=183> </a>
<LI>effigiem statuere, nefas quae triste piaret. <a name=184> </a>
<LI>Hanc tamen immensam Calchas attollere molem<a name=185> </a>
<LI>roboribus textis caeloque educere iussit,<a name=186> </a>
<LI>ne recipi portis, aut duci in moenia possit,<a name=187> </a>
<LI>neu populum antiqua sub religione tueri. <a name=188> </a>
<LI>Nam si vestra manus violasset dona Minervae,<a name=189> </a>
<LI>tum magnum exitium (quod di prius omen in ipsum<a name=190> </a>
<LI>convertant!) Priami imperio Phrygibusque futurum;<a name=191> </a>
<LI>sin manibus vestris vestram ascendisset in urbem,<a name=192> </a>
<LI>ultro Asiam magno Pelopea ad moenia bello<a name=193> </a>
<LI>venturam, et nostros ea fata manere nepotes.'<a name=194> </a>
<LI>    Talibus insidiis periurique arte Sinonis<a name=195> </a>
<LI>credita res, captique dolis lacrimisque coactis,<a name=196> </a>
<LI>quos neque Tydides, nec Larisaeus Achilles,<a name=197> </a>
<LI>non anni domuere decem, non mille carinae. <a name=198> </a>
<LI>    Hic aliud maius miseris multoque tremendum<a name=199> </a>
<LI>obicitur magis, atque improvida pectora turbat. <a name=200> </a>
<LI>Laocoon, ductus Neptuno sorte sacerdos,<a name=201> </a>
<LI>sollemnis taurum ingentem mactabat ad aras. <a name=202> </a>
<LI>Ecce autem gemini a Tenedo tranquilla per alta - <a name=203> </a>
<LI>horresco referens - immensis orbibus angues<a name=204> </a>
<LI>incumbunt pelago, pariterque ad litora tendunt;<a name=205> </a>
<LI>pectora quorum inter fluctus arrecta iubaeque<a name=206> </a>
<LI>sanguineae superant undas; pars cetera pontum<a name=207> </a>
<LI>pone legit, sinuatque immensa volumine terga. <a name=208> </a>
<LI>Fit sonitus spumante salo; iamque arva tenebant,<a name=209> </a>
<LI>ardentisque oculos suffecti sanguine et igni,<a name=210> </a>
<LI>sibila lambebant linguis vibrantibus ora. <a name=211> </a>
<LI>Diffugimus visu exsangues:  illi agmine certo<a name=212> </a>
<LI>Laocoonta petunt; et primum parva duorum<a name=213> </a>
<LI>corpora natorum serpens amplexus uterque<a name=214> </a>
<LI>implicat, et miseros morsu depascitur artus;<a name=215> </a>
<LI>post ipsum auxilio subeuntem ac tela ferentem<a name=216> </a>
<LI>corripiunt, spirisque ligant ingentibus; et iam<a name=217> </a>
<LI>bis medium amplexi, bis collo squamea circum<a name=218> </a>
<LI>terga dati, superant capite et cervicibus altis. <a name=219> </a>
<LI>Ille simul manibus tendit divellere nodos,<a name=220> </a>
<LI>perfusus sanie vittas atroque veneno,<a name=221> </a>
<LI>clamores simul horrendos ad sidera tollit: <a name=222> </a>
<LI>quales mugitus, fugit cum saucius aram<a name=223> </a>
<LI>taurus, et incertam excussit cervice securim. <a name=224> </a>
<LI>At gemini lapsu delubra ad summa dracones<a name=225> </a>
<LI>effugiunt saevaeque petunt Tritonidis arcem,<a name=226> </a>
<LI>sub pedibusque deae clipeique sub orbe teguntur. <a name=227> </a>
<LI>Tum vero tremefacta novus per pectora cunctis<a name=228> </a>
<LI>insinuat pavor, et scelus expendisse merentem<a name=229> </a>
<LI>Laocoonta ferunt, sacrum qui cuspide robur<a name=230> </a>
<LI>laeserit, et tergo sceleratam intorserit hastam. <a name=231> </a>
<LI>Ducendum ad sedes simulacrum orandaque divae<a name=232> </a>
<LI>numina conclamant. <a name=233> </a>
<LI>    Dividimus muros et moenia pandimus urbis. <a name=234> </a>
<LI>Accingunt omnes operi, pedibusque rotarum<a name=235> </a>
<LI>subiciunt lapsus, et stuppea vincula collo<a name=236> </a>
<LI>intendunt:  scandit fatalis machina muros,<a name=237> </a>
<LI>feta armis.  Pueri circum innuptaeque puellae<a name=238> </a>
<LI>sacra canunt, funemque manu contingere gaudent. <a name=239> </a>
<LI>Illa subit, mediaeque minans inlabitur urbi. <a name=240> </a>
<LI>O patria, O divom domus Ilium, et incluta bello<a name=241> </a>
<LI>moenia Dardanidum, quater ipso in limine portae<a name=242> </a>
<LI>substitit, atque utero sonitum quater arma dedere: <a name=243> </a>
<LI>instamus tamen inmemores caecique furore,<a name=244> </a>
<LI>et monstrum infelix sacrata sistimus arce. <a name=245> </a>
<LI>Tunc etiam fatis aperit Cassandra futuris<a name=246> </a>
<LI>ora, dei iussu non umquam credita Teucris. <a name=247> </a>
<LI>Nos delubra deum miseri, quibus ultimus esset<a name=248> </a>
<LI>ille dies, festa velamus fronde per urbem. <a name=249> </a>
<LI>    `Vertitur interea caelum et ruit oceano nox,<a name=250> </a>
<LI>involvens umbra magna terramque polumque<a name=251> </a>
<LI>Myrmidonumque dolos; fusi per moenia Teucri<a name=252> </a>
<LI>conticuere, sopor fessos complectitur artus: <a name=253> </a>
<LI>et iam Argiva phalanx instructis navibus ibat<a name=254> </a>
<LI>a Tenedo tacitae per amica silentia lunae<a name=255> </a>
<LI>litora nota petens, flammas cum regia puppis<a name=256> </a>
<LI>extulerat, fatisque deum defensus iniquis<a name=257> </a>
<LI>inclusos utero Danaos et pinea furtim<a name=258> </a>
<LI>laxat claustra Sinon.  Illos patefactus ad auras<a name=259> </a>
<LI>reddit equus, laetique cavo se robore promunt<a name=260> </a>
<LI>Thessandrus Sthenelusque duces, et dirus Ulixes,<a name=261> </a>
<LI>demissum lapsi per funem, Acamasque, Thoasque,<a name=262> </a>
<LI>Pelidesque Neoptolemus, primusque Machaon,<a name=263> </a>
<LI>et Menelaus, et ipse doli fabricator Epeos. <a name=264> </a>
<LI>Invadunt urbem somno vinoque sepultam;<a name=265> </a>
<LI>caeduntur vigiles, portisque patentibus omnis<a name=266> </a>
<LI>accipiunt socios atque agmina conscia iungunt. <a name=267> </a>
<LI>    Tempus erat, quo prima quies mortalibus aegris<a name=268> </a>
<LI>incipit, et dono divom gratissima serpit. <a name=269> </a>
<LI>In somnis, ecce, ante oculos maestissimus Hector<a name=270> </a>
<LI>visus adesse mihi, largosque effundere fletus,<a name=271> </a>
<LI>raptatus bigis, ut quondam, aterque cruento<a name=272> </a>
<LI>pulvere, perque pedes traiectus lora tumentis. <a name=273> </a>
<LI>Ei mihi, qualis erat, quantum mutatus ab illo<a name=274> </a>
<LI>Hectore, qui redit exuvias indutus Achilli,<a name=275> </a>
<LI>vel Danaum Phrygios iaculatus puppibus ignis,<a name=276> </a>
<LI>squalentem barbam et concretos sanguine crinis<a name=277> </a>
<LI>volneraque illa gerens, quae circum plurima muros<a name=278> </a>
<LI>accepit patrios.  Ultro flens ipse videbar<a name=279> </a>
<LI>Compellare virum et maestas expromere voces: <a name=280> </a>
<LI>`O lux Dardaniae, spes O fidissima Teucrum,<a name=281> </a>
<LI>quae tantae tenuere morae?  Quibus Hector ab oris<a name=282> </a>
<LI>exspectate venis?  Ut te post multa tuorum<a name=283> </a>
<LI>funera, post varios hominumque urbisque labores<a name=284> </a>
<LI>defessi aspicimus! Quae causa indigna serenos<a name=285> </a>
<LI>foedavit voltus?  Aut cur haec volnera cerno?'<a name=286> </a>
<LI>    Ille nihil, nec me quaerentem vana moratur,<a name=287> </a>
<LI>sed graviter gemitus imo de pectore ducens,<a name=288> </a>
<LI>`Heu fuge, nate dea, teque his, ait, eripe flammis. <a name=289> </a>
<LI>Hostis habet muros; ruit alto a culmine Troia. <a name=290> </a>
<LI>Sat patriae Priamoque datum:  si Pergama dextra<a name=291> </a>
<LI>defendi possent, etiam hac defensa fuissent. <a name=292> </a>
<LI>Sacra suosque tibi commendat Troia penatis: <a name=293> </a>
<LI>hos cape fatorum comites, his moenia quaere<a name=294> </a>
<LI>magna, pererrato statues quae denique ponto.'<a name=295> </a>
<LI>Sic ait, et manibus vittas Vestamque potentem<a name=296> </a>
<LI>aeternumque adytis effert penetralibus ignem. <a name=297> </a>
<LI>    Diverso interea miscentur moenia luctu,<a name=298> </a>
<LI>et magis atque magis, quamquam secreta parentis<a name=299> </a>
<LI>Anchisae domus arboribusque obtecta recessit,<a name=300> </a>
<LI>clarescunt sonitus, armorumque ingruit horror. <a name=301> </a>
<LI>Excutior somno, et summi fastigia tecti<a name=302> </a>
<LI>ascensu supero, atque arrectis auribus adsto: <a name=303> </a>
<LI>in segetem veluti cum flamma furentibus austris<a name=304> </a>
<LI>incidit, aut rapidus montano flumine torrens<a name=305> </a>
<LI>sternit agros, sternit sata laeta boumque labores,<a name=306> </a>
<LI>praecipitisque trahit silvas, stupet inscius alto<a name=307> </a>
<LI>accipiens sonitum saxi de vertice pastor. <a name=308> </a>
<LI>Tum vero manifesta fides, Danaumque patescunt<a name=309> </a>
<LI>insidiae.  Iam Deiphobi dedit ampla ruinam<a name=310> </a>
<LI>Volcano superante domus; iam proxumus ardet<a name=311> </a>
<LI>Ucalegon; Sigea igni freta lata relucent. <a name=312> </a>
<LI>Exoritur clamorque virum clangorque tubarum. <a name=313> </a>
<LI>Arma amens capio; nec sat rationis in armis,<a name=314> </a>
<LI>sed glomerare manum bello et concurrere in arcem<a name=315> </a>
<LI>cum sociis ardent animi; furor iraque mentem<a name=316> </a>
<LI>praecipitant, pulchrumque mori succurrit in armis. <a name=317> </a>
<LI>    Ecce autem telis Panthus elapsus Achivom,<a name=318> </a>
<LI>Panthus Othryades, arcis Phoebique sacerdos,<a name=319> </a>
<LI>sacra manu victosque deos parvumque nepotem<a name=320> </a>
<LI>ipse trahit, cursuque amens ad limina tendit. <a name=321> </a>
<LI>`Quo res summa, loco, Panthu?  Quam prendimus arcem?'<a name=322> </a>
<LI>Vix ea fatus eram, gemitu cum talia reddit: <a name=323> </a>
<LI>`Venit summa dies et ineluctabile tempus<a name=324> </a>
<LI>Dardaniae:  fuimus Troes, fuit Ilium et ingens<a name=325> </a>
<LI>gloria Teucrorum; ferus omnia Iuppiter Argos<a name=326> </a>
<LI>transtulit; incensa Danai dominantur in urbe. <a name=327> </a>
<LI>Arduus armatos mediis in moenibus adstans<a name=328> </a>
<LI>fundit equus, victorque Sinon incendia miscet<a name=329> </a>
<LI>insultans; portis alii bipatentibus adsunt,<a name=330> </a>
<LI>milia quot magnis umquam venere Mycenis;<a name=331> </a>
<LI>obsedere alii telis angusta viarum<a name=332> </a>
<LI>oppositi; stat ferri acies mucrone corusco<a name=333> </a>
<LI>stricta, parata neci; vix primi proelia temptant<a name=334> </a>
<LI>portarum vigiles, et caeco Marte resistunt.'<a name=335> </a>
<LI>    Talibus Othryadae dictis et numine divom<a name=336> </a>
<LI>in flammas et in arma feror, quo tristis Erinys,<a name=337> </a>
<LI>ullo fremitus vocat et sublatus ad aethera clamor. <a name=338> </a>
<LI>Addunt se socios Rhipeus et maximus armis<a name=339> </a>
<LI>Epytus oblati per lunam Hypanisque Dymasque,<a name=340> </a>
<LI>et lateri adglomerant nostro, iuvenisque Coroebus,<a name=341> </a>
<LI>Mygdonides:  illis ad Troiam forte diebus<a name=342> </a>
<LI>venerat, insano Cassandrae incensus amore,<a name=343> </a>
<LI>et gener auxilium Priamo Phrygibusque ferebat,<a name=344> </a>
<LI>infelix, qui non sponsae praecepta furentis<a name=345> </a>
<LI>audierit. <a name=346> </a>
<LI>    Quos ubi confertos audere in proelia vidi,<a name=347> </a>
<LI>incipio super his:  `Iuvenes, fortissima frustra<a name=348> </a>
<LI>pectora, si vobis audentem extrema cupido<a name=349> </a>
<LI>certa sequi, quae sit rebus fortuna videtis: <a name=350> </a>
<LI>excessere omnes, adytis arisque relictis,<a name=351> </a>
<LI>di, quibus imperium hoc steterat; succurritis urbi<a name=352> </a>
<LI>incensae; moriamur et in media arma ruamus. <a name=353> </a>
<LI>Una salus victis, nullam sperare salutem.'<a name=354> </a>
<LI>    Sic animis iuvenum furor additus:  inde, lupi ceu<a name=355> </a>
<LI>raptores atra in nebula, quos improba ventris<a name=356> </a>
<LI>exegit caecos rabies, catulique relicti<a name=357> </a>
<LI>faucibus exspectant siccis, per tela, per hostis<a name=358> </a>
<LI>vadimus haud dubiam in mortem, mediaeque tenemus<a name=359> </a>
<LI>urbis iter; nox atra cava circumvolat umbra. <a name=360> </a>
<LI>Quis cladem illius noctis, quis funera fando<a name=361> </a>
<LI>explicet, aut possit lacrimis aequare labores? <a name=362> </a>
<LI>Urbs antiqua ruit, multos dominata per annos;<a name=363> </a>
<LI>plurima perque vias sternuntur inertia passim<a name=364> </a>
<LI>corpora, perque domos et religiosa deorum<a name=365> </a>
<LI>limina.  Nec soli poenas dant sanguine Teucri;<a name=366> </a>
<LI>quondam etiam victis redit in praecordia virtus<a name=367> </a>
<LI>victoresque cadunt Danai:  crudelis ubique<a name=368> </a>
<LI>luctus, ubique pavor, et plurima mortis imago. <a name=369> </a>
<LI>    Primus se, Danaum magna comitante caterva,<a name=370> </a>
<LI>Androgeos offert nobis, socia agmina credens<a name=371> </a>
<LI>inscius, atque ultro verbis compellat amicis: <a name=372> </a>
<LI>`Festinate, viri:  nam quae tam sera moratur<a name=373> </a>
<LI>segnities?  Alii rapiunt incensa feruntque<a name=374> </a>
<LI>Pergama; vos celsis nunc primum a navibus itis.'<a name=375> </a>
<LI>Dixit, et extemplo, neque enim responsa dabantur<a name=376> </a>
<LI>fida satis, sensit medios delapsus in hostis. <a name=377> </a>
<LI>Obstipuit, retroque pedem cum voce repressit: <a name=378> </a>
<LI>inprovisum aspris veluti qui sentibus anguem<a name=379> </a>
<LI>pressit humi nitens, trepidusque repente refugit<a name=380> </a>
<LI>attollentem iras et caerula colla tumentem;<a name=381> </a>
<LI>haud secus Androgeos visu tremefactus abibat. <a name=382> </a>
<LI>Inruimus, densis et circumfundimur armis,<a name=383> </a>
<LI>ignarosque loci passim et formidine captos<a name=384> </a>
<LI>sternimus:  adspirat primo fortuna labori. <a name=385> </a>
<LI>    Atque hic successu exsultans animisque Coroebus,<a name=386> </a>
<LI>`O socii, qua prima' inquit `fortuna salutis<a name=387> </a>
<LI>monstrat iter, quoque ostendit se dextra, sequamur<a name=388> </a>
<LI>mutemus clipeos, Danaumque insignia nobis<a name=389> </a>
<LI>aptemus:  dolus an virtus, quis in hoste requirat? <a name=390> </a>
<LI>Arma dabunt ipsi.' Sic fatus, deinde comantem<a name=391> </a>
<LI>Androgei galeam clipeique insigne decorum<a name=392> </a>
<LI>induitur, laterique Argivum accommodat ensem. <a name=393> </a>
<LI>Hoc Rhipeus, hoc ipse Dymas omnisque iuventus<a name=394> </a>
<LI>laeta facit; spoliis se quisque recentibus armat. <a name=395> </a>
<LI>Vadimus immixti Danais haud numine nostro,<a name=396> </a>
<LI>multaque per caecam congressi proelia noctem<a name=397> </a>
<LI>conserimus, multos Danaum demittimus Orco. <a name=398> </a>
<LI>Diffugiunt alii ad navis, et litora cursu<a name=399> </a>
<LI>fida petunt:  pars ingentem formidine turpi<a name=400> </a>
<LI>scandunt rursus equum et nota conduntur in alvo. <a name=401> </a>
<LI>    Heu nihil invitis fas quemquam fidere divis!<a name=402> </a>
<LI>Ecce trahebatur passis Priameia virgo<a name=403> </a>
<LI>crinibus a templo Cassandra adytisque Minervae,<a name=404> </a>
<LI>ad caelum tendens ardentia lumina frustra, - <a name=405> </a>
<LI>lumina, nam teneras arcebant vincula palmas. <a name=406> </a>
<LI>Non tulit hanc speciem furiata mente Coroebus,<a name=407> </a>
<LI>et sese medium iniecit periturus in agmen. <a name=408> </a>
<LI>Consequimur cuncti et densis incurrimus armis. <a name=409> </a>
<LI>    Hic primum ex alto delubri culmine telis<a name=410> </a>
<LI>nostrorum obruimur, oriturque miserrima caedes<a name=411> </a>
<LI>armorum facie et Graiarum errore iubarum. <a name=412> </a>
<LI>Tum Danai gemitu atque ereptae virginis ira<a name=413> </a>
<LI>undique collecti invadunt, acerrimus Aiax,<a name=414> </a>
<LI>et gemini Atridae, Dolopumque exercitus omnis;<a name=415> </a>
<LI>adversi rupto ceu quondam turbine venti<a name=416> </a>
<LI>confligunt, Zephyrusque Notusque et laetus Eois<a name=417> </a>
<LI>Eurus equis; stridunt silvae, saevitque tridenti<a name=418> </a>
<LI>spumeus atque imo Nereus ciet aequora fundo. <a name=419> </a>
<LI>Illi etiam, si quos obscura nocte per umbram<a name=420> </a>
<LI>fudimus insidiis totaque agitavimus urbe,<a name=421> </a>
<LI>apparent; primi clipeos mentitaque tela<a name=422> </a>
<LI>adgnoscunt, atque ora sono discordia signant. <a name=423> </a>
<LI>Ilicet obruimur numero; primusque Coroebus<a name=424> </a>
<LI>Penelei dextra divae armipotentis ad aram<a name=425> </a>
<LI>procumbit; cadit et Rhipeus, iustissimus unus<a name=426> </a>
<LI>qui fuit in Teucris et servantissimus aequi: <a name=427> </a>
<LI>dis aliter visum; pereunt Hypanisque Dymasque<a name=428> </a>
<LI>confixi a sociis; nec te tua plurima, Panthu,<a name=429> </a>
<LI>labentem pietas nec Apollinis infula texit. <a name=430> </a>
<LI>Iliaci cineres et flamma extrema meorum,<a name=431> </a>
<LI>testor, in occasu vestro nec tela nec ullas<a name=432> </a>
<LI>vitavisse vices Danaum, et, si fata fuissent<a name=433> </a>
<LI>ut caderem, meruisse manu.  Divellimur inde,<a name=434> </a>
<LI>Iphitus et Pelias mecum, quorum Iphitus aevo<a name=435> </a>
<LI>iam gravior, Pelias et volnere tardus Ulixi;<a name=436> </a>
<LI>protinus ad sedes Priami clamore vocati. <a name=437> </a>
<LI>    Hic vero ingentem pugnam, ceu cetera nusquam<a name=438> </a>
<LI>bella forent, nulli tota morerentur in urbe. <a name=439> </a>
<LI>Sic Martem indomitum, Danaosque ad tecta ruentis<a name=440> </a>
<LI>cernimus, obsessumque acta testudine limen. <a name=441> </a>
<LI>Haerent parietibus scalae, postisque sub ipsos<a name=442> </a>
<LI>nituntur gradibus, clipeosque ad tela sinistris<a name=443> </a>
<LI>protecti obiciunt, prensant fastigia dextris. <a name=444> </a>
<LI>Dardanidae contra turris ac tota domorum<a name=445> </a>
<LI>culmina convellunt; his se, quando ultima cernunt,<a name=446> </a>
<LI>extrema iam in morte parant defendere telis;<a name=447> </a>
<LI>auratasque trabes, veterum decora alta parentum,<a name=448> </a>
<LI>devolvunt; alii strictis mucronibus imas<a name=449> </a>
<LI>obsedere fores; has servant agmine denso. <a name=450> </a>
<LI>Instaurati animi, regis succurrere tectis,<a name=451> </a>
<LI>auxilioque levare viros, vimque addere victis. <a name=452> </a>
<LI>    Limen erat caecaeque fores et pervius usus<a name=453> </a>
<LI>tectorum inter se Priami, postesque relicti<a name=454> </a>
<LI>a tergo, infelix qua se, dum regna manebant,<a name=455> </a>
<LI>saepius Andromache ferre incomitata solebat<a name=456> </a>
<LI>ad soceros, et avo puerum Astyanacta trahebat. <a name=457> </a>
<LI>Evado ad summi fastigia culminis, unde<a name=458> </a>
<LI>tela manu miseri iactabant inrita Teucri. <a name=459> </a>
<LI>Turrim in praecipiti stantem summisque sub astra<a name=460> </a>
<LI>eductam tectis, unde omnis Troia videri<a name=461> </a>
<LI>et Danaum solitae naves et Achaia castra,<a name=462> </a>
<LI>adgressi ferro circum, qua summa labantis<a name=463> </a>
<LI>iuncturas tabulata dabant, convellimus altis<a name=464> </a>
<LI>sedibus, impulimusque; ea lapsa repente ruinam<a name=465> </a>
<LI>cum sonitu trahit et Danaum super agmina late<a name=466> </a>
<LI>incidit:  ast alii subeunt, nec saxa, nec ullum<a name=467> </a>
<LI>telorum interea cessat genus. <a name=468> </a>
<LI>    Vestibulum ante ipsum primoque in limine Pyrrhus<a name=469> </a>
<LI>exsultat, telis et luce coruscus aena;<a name=470> </a>
<LI>qualis ubi in lucem coluber mala gramina pastus<a name=471> </a>
<LI>frigida sub terra tumidum quem bruma tegebat,<a name=472> </a>
<LI>nunc, positis novus exuviis nitidusque iuventa,<a name=473> </a>
<LI>lubrica convolvit sublato pectore terga<a name=474> </a>
<LI>arduus ad solem, et linguis micat ore trisulcis. <a name=475> </a>
<LI>Una ingens Periphas et equorum agitator Achillis,<a name=476> </a>
<LI>armiger Automedon, una omnis Scyria pubes<a name=477> </a>
<LI>succedunt tecto, et flammas ad culmina iactant. <a name=478> </a>
<LI>Ipse inter primos correpta dura bipenni<a name=479> </a>
<LI>limina perrumpit, postisque a cardine vellit<a name=480> </a>
<LI>aeratos; iamque excisa trabe firma cavavit<a name=481> </a>
<LI>robora, et ingentem lato dedit ore fenestram. <a name=482> </a>
<LI>Adparet domus intus, et atria longa patescunt;<a name=483> </a>
<LI>adparent Priami et veterum penetralia regum,<a name=484> </a>
<LI>armatosque vident stantis in limine primo. <a name=485> </a>
<LI>    At domus interior gemitu miseroque tumultu<a name=486> </a>
<LI>miscetur, penitusque cavae plangoribus aedes<a name=487> </a>
<LI>femineis ululant; ferit aurea sidera clamor. <a name=488> </a>
<LI>Tum pavidae tectis matres ingentibus errant;<a name=489> </a>
<LI>amplexaeque tenent postis atque oscula figunt. <a name=490> </a>
<LI>Instat vi patria Pyrrhus; nec claustra, neque ipsi<a name=491> </a>
<LI>custodes sufferre valent; labat ariete crebro<a name=492> </a>
<LI>ianua, et emoti procumbunt cardine postes. <a name=493> </a>
<LI>Fit via vi; rumpunt aditus, primosque trucidant<a name=494> </a>
<LI>immissi Danai, et late loca milite complent. <a name=495> </a>
<LI>Non sic, aggeribus ruptis cum spumeus amnis<a name=496> </a>
<LI>exiit, oppositasque evicit gurgite moles,<a name=497> </a>
<LI>fertur in arva furens cumulo, camposque per omnis<a name=498> </a>
<LI>cum stabulis armenta trahit.  Vidi ipse furentem<a name=499> </a>
<LI>caede Neoptolemum geminosque in limine Atridas;<a name=500> </a>
<LI>vidi Hecubam centumque nurus, Priamumque per aras<a name=501> </a>
<LI>sanguine foedantem, quos ipse sacraverat, ignis. <a name=502> </a>
<LI>Quinquaginta illi thalami, spes tanta nepotum,<a name=503> </a>
<LI>barbarico postes auro spoliisque superbi,<a name=504> </a>
<LI>procubuere; tenent Danai, qua deficit ignis. <a name=505> </a>
<LI>    Forsitan et Priami fuerint quae fata requiras. <a name=506> </a>
<LI>Urbis uti captae casum convolsaque vidit<a name=507> </a>
<LI>limina tectorum et medium in penetralibus hostem,<a name=508> </a>
<LI>arma diu senior desueta trementibus aevo<a name=509> </a>
<LI>circumdat nequiquam umeris, et inutile ferrum<a name=510> </a>
<LI>cingitur, ac densos fertur moriturus in hostis. <a name=511> </a>
<LI>Aedibus in mediis nudoque sub aetheris axe<a name=512> </a>
<LI>ingens ara fuit iuxtaque veterrima laurus,<a name=513> </a>
<LI>incumbens arae atque umbra complexa Penatis. <a name=514> </a>
<LI>Hic Hecuba et natae nequiquam altaria circum,<a name=515> </a>
<LI>praecipites atra ceu tempestate columbae,<a name=516> </a>
<LI>condensae et divom amplexae simulacra sedebant. <a name=517> </a>
<LI>Ipsum autem sumptis Priamum iuvenalibus armis<a name=518> </a>
<LI>ut vidit, `Quae mens tam dira, miserrime coniunx,<a name=519> </a>
<LI>impulit his cingi telis?  Aut quo ruis?' inquit;<a name=520> </a>
<LI>`Non tali auxilio nec defensoribus istis<a name=521> </a>
<LI>tempus eget, non, si ipse meus nunc adforet Hector. <a name=522> </a>
<LI>Huc tandem concede; haec ara tuebitur omnis,<a name=523> </a>
<LI>aut moriere simul.' Sic ore effata recepit<a name=524> </a>
<LI>ad sese et sacra longaevum in sede locavit. <a name=525> </a>
<LI>    Ecce autem elapsus Pyrrhi de caede Polites,<a name=526> </a>
<LI>unus natorum Priami, per tela, per hostis<a name=527> </a>
<LI>porticibus longis fugit, et vacua atria lustrat<a name=528> </a>
<LI>saucius:  illum ardens infesto volnere Pyrrhus<a name=529> </a>
<LI>insequitur, iam iamque manu tenet et premit hasta. <a name=530> </a>
<LI>Ut tandem ante oculos evasit et ora parentum,<a name=531> </a>
<LI>concidit, ac multo vitam cum sanguine fudit. <a name=532> </a>
<LI>Hic Priamus, quamquam in media iam morte tenetur,<a name=533> </a>
<LI>non tamen abstinuit, nec voci iraeque pepercit: <a name=534> </a>
<LI>`At tibi pro scelere,' exclamat, `pro talibus ausis,<a name=535> </a>
<LI>di, si qua est caelo pietas, quae talia curet,<a name=536> </a>
<LI>persolvant grates dignas et praemia reddant<a name=537> </a>
<LI>debita, qui nati coram me cernere letum<a name=538> </a>
<LI>fecisti et patrios foedasti funere voltus. <a name=539> </a>
<LI>At non ille, satum quo te mentiris, Achilles<a name=540> </a>
<LI>talis in hoste fuit Priamo; sed iura fidemque<a name=541> </a>
<LI>supplicis erubuit, corpusque exsangue sepulchro<a name=542> </a>
<LI>reddidit Hectoreum, meque in mea regna remisit.'<a name=543> </a>
<LI>    Sic fatus senior, telumque imbelle sine ictu<a name=544> </a>
<LI>coniecit, rauco quod protinus aere repulsum<a name=545> </a>
<LI>e summo clipei nequiquam umbone pependit. <a name=546> </a>
<LI>Cui Pyrrhus:  `Referes ergo haec et nuntius ibis<a name=547> </a>
<LI>Pelidae genitori; illi mea tristia facta<a name=548> </a>
<LI>degeneremque Neoptolemum narrare memento. <a name=549> </a>
<LI>Nunc morere.' Hoc dicens altaria ad ipsa trementem<a name=550> </a>
<LI>traxit et in multo lapsantem sanguine nati,<a name=551> </a>
<LI>implicuitque comam laeva, dextraque coruscum<a name=552> </a>
<LI>extulit, ac lateri capulo tenus abdidit ensem. <a name=553> </a>
<LI>Haec finis Priami fatorum; hic exitus illum<a name=554> </a>
<LI>sorte tulit, Troiam incensam et prolapsa videntem<a name=555> </a>
<LI>Pergama, tot quondam populis terrisque superbum<a name=556> </a>
<LI>regnatorem Asiae.  Iacet ingens litore truncus,<a name=557> </a>
<LI>avolsumque umeris caput, et sine nomine corpus. <a name=558> </a>
<LI>    At me tum primum saevus circumstetit horror<a name=559> </a>
<LI>Obstipui; subiit cari genitoris imago,<a name=560> </a>
<LI>ut regem aequaevum crudeli volnere vidi<a name=561> </a>
<LI>vitam exhalantem; subiit deserta Creusa,<a name=562> </a>
<LI>et direpta domus, et parvi casus Iuli. <a name=563> </a>
<LI>Respicio, et quae sit me circum copia lustro. <a name=564> </a>
<LI>Deseruere omnes defessi, et corpora saltu<a name=565> </a>
<LI>ad terram misere aut ignibus aegra dedere. <a name=566> </a>
<LI>    [Iamque adeo super unus eram, cum limina Vestae<a name=567> </a>
<LI>servantem et tacitam secreta in sede latentem<a name=568> </a>
<LI>Tyndarida aspicio:  dant clara incendia lucem<a name=569> </a>
<LI>erranti passimque oculos per cuncta ferenti. <a name=570> </a>
<LI>Illa sibi infestos eversa ob Pergama Teucros<a name=571> </a>
<LI>et poenas Danaum et deserti coniugis iras<a name=572> </a>
<LI>praemetuens, Troiae et patriae communis Erinys,<a name=573> </a>
<LI>abdiderat sese atque aris invisa sedebat. <a name=574> </a>
<LI>Exarsere ignes animo; subit ira cadentem<a name=575> </a>
<LI>ulcisci patriam et sceleratas sumere poenas. <a name=576> </a>
<LI>`Scilicet haec Spartam incolumis patriasque Mycenas<a name=577> </a>
<LI>aspiciet, partoque ibit regina triumpho,<a name=578> </a>
<LI>coniugiumque, domumque, patres, natosque videbit,<a name=579> </a>
<LI>Iliadum turba et Phrygiis comitata ministris? <a name=580> </a>
<LI>Occiderit ferro Priamus, Troia arserit igni? <a name=581> </a>
<LI>Dardanium totiens sudarit sanguine litus? <a name=582> </a>
<LI>Non ita:  namque etsi nullum memorabile nomen<a name=583> </a>
<LI>feminea in poena est, nec habet victoria laudem,<a name=584> </a>
<LI>extinxisse nefas tamen et sumpsisse merentis<a name=585> </a>
<LI>laudabor poenas, animumque explesse iuvabit<a name=586> </a>
<LI>ultricis flammae, et cineres satiasse meorum.'<a name=587> </a>
<LI>    Talia iactabam, et furiata mente ferebar :]<a name=588> </a>
<LI>cum mihi se, non ante oculis tam clara, videndam<a name=589> </a>
<LI>obtulit et pura per noctem in luce refulsit<a name=590> </a>
<LI>alma parens, confessa deam, qualisque videri<a name=591> </a>
<LI>caelicolis et quanta solet, dextraque prehensum<a name=592> </a>
<LI>continuit, roseoque haec insuper addidit ore: <a name=593> </a>
<LI>`Nate, quis indomitas tantus dolor excitat iras? <a name=594> </a>
<LI>Quid furis, aut quonam nostri tibi cura recessit? <a name=595> </a>
<LI>Non prius aspicies, ubi fessum aetate parentem<a name=596> </a>
<LI>liqueris Anchisen; superet coniunxne Creusa,<a name=597> </a>
<LI>Ascaniusque puer?  Quos omnes undique Graiae<a name=598> </a>
<LI>circum errant acies, et, ni mea cura resistat,<a name=599> </a>
<LI>iam flammae tulerint inimicus et hauserit ensis. <a name=600> </a>
<LI>Non tibi Tyndaridis facies invisa Lacaenae<a name=601> </a>
<LI>culpatusve Paris:  divom inclementia, divom,<a name=602> </a>
<LI>has evertit opes sternitque a culmine Troiam. <a name=603> </a>
<LI>Aspice - namque omnem, quae nunc obducta tuenti<a name=604> </a>
<LI>mortalis hebetat visus tibi et umida circum<a name=605> </a>
<LI>caligat, nubem eripiam; tu ne qua parentis<a name=606> </a>
<LI>iussa time, neu praeceptis parere recusa: - <a name=607> </a>
<LI>hic, ubi disiectas moles avolsaque saxis<a name=608> </a>
<LI>saxa vides mixtoque undantem pulvere fumum. <a name=609> </a>
<LI>Neptunus muros magnoque emota tridenti<a name=610> </a>
<LI>fundamenta quatit, totamque a sedibus urbem<a name=611> </a>
<LI>eruit; hic Iuno Scaeas saevissima portas<a name=612> </a>
<LI>prima tenet, sociumque furens a navibus agmen<a name=613> </a>
<LI>ferro accincta vocat. <a name=614> </a>
<LI>Iam summas arces Tritonia, respice, Pallas<a name=615> </a>
<LI>insedit, nimbo effulgens et Gorgone saeva. <a name=616> </a>
<LI>Ipse pater Danais animos viresque secundas<a name=617> </a>
<LI>sufficit, ipse deos in Dardana suscitat arma. <a name=618> </a>
<LI>Eripe, nate, fugam, finemque impone labori. <a name=619> </a>
<LI>Nusquam abero, et tutum patrio te limine sistam.'<a name=620> </a>
<LI>Dixerat, et spissis noctis se condidit umbris. <a name=621> </a>
<LI>Adparent dirae facies inimicaque Troiae<a name=622> </a>
<LI>numina magna deum. <a name=623> </a>
<LI>    Tum vero omne mihi visum considere in ignis<a name=624> </a>
<LI>Ilium et ex imo verti Neptunia Troia;<a name=625> </a>
<LI>ac veluti summis antiquam in montibus ornum<a name=626> </a>
<LI>cum ferro accisam crebrisque bipennibus instant<a name=627> </a>
<LI>eruere agricolae certatim, - illa usque minatur<a name=628> </a>
<LI>et tremefacta comam concusso vertice nutat,<a name=629> </a>
<LI>volneribus donec paulatim evicta, supremum<a name=630> </a>
<LI>congemuit, traxitque iugis avolsa ruinam. <a name=631> </a>
<LI>Descendo, ac ducente deo flammam inter et hostis<a name=632> </a>
<LI>expedior; dant tela locum, flammaeque recedunt. <a name=633> </a>
<LI>    Atque ubi iam patriae perventum ad limina sedis<a name=634> </a>
<LI>antiquasque domos, genitor, quem tollere in altos<a name=635> </a>
<LI>optabam primum montis primumque petebam,<a name=636> </a>
<LI>abnegat excisa vitam producere Troia<a name=637> </a>
<LI>exsiliumque pati.  `Vos O, quibus integer aevi<a name=638> </a>
<LI>sanguis,' ait `solidaeque suo stant robore vires,<a name=639> </a>
<LI>vos agitate fugam: <a name=640> </a>
<LI>me si caelicolae voluissent ducere vitam,<a name=641> </a>
<LI>has mihi servassent sedes.  Satis una superque<a name=642> </a>
<LI>vidimus exscidia et captae superavimus urbi. <a name=643> </a>
<LI>Sic O, sic positum adfati discedite corpus. <a name=644> </a>
<LI>Ipse manu mortem inveniam; miserebitur hostis<a name=645> </a>
<LI>exuviasque petet; facilis iactura sepulcri. <a name=646> </a>
<LI>Iam pridem invisus divis et inutilis annos<a name=647> </a>
<LI>demoror, ex quo me divom pater atque hominum rex<a name=648> </a>
<LI>fulminis adflavit ventis et contigit igni.'<a name=649> </a>
<LI>    Talia perstabat memorans, fixusque manebat. <a name=650> </a>
<LI>Nos contra effusi lacrimis, coniunxque Creusa<a name=651> </a>
<LI>Ascaniusque omnisque domus, ne vertere secum<a name=652> </a>
<LI>cuncta pater fatoque urguenti incumbere vellet. <a name=653> </a>
<LI>Abnegat, inceptoque et sedibus haeret in isdem. <a name=654> </a>
<LI>Rursus in arma feror, mortemque miserrimus opto: <a name=655> </a>
<LI>nam quod consilium aut quae iam fortuna dabatur? <a name=656> </a>
<LI>`Mene efferre pedem, genitor, te posse relicto<a name=657> </a>
<LI>sperasti, tantumque nefas patrio excidit ore? <a name=658> </a>
<LI>Si nihil ex tanta Superis placet urbe relinqui,<a name=659> </a>
<LI>et sedet hoc animo, perituraeque addere Troiae<a name=660> </a>
<LI>teque tuosque iuvat, patet isti ianua leto,<a name=661> </a>
<LI>iamque aderit multo Priami de sanguine Pyrrhus,<a name=662> </a>
<LI>natum ante ora patris, patrem qui obtruncat ad aras. <a name=663> </a>
<LI>Hoc erat, alma parens, quod me per tela, per ignis<a name=664> </a>
<LI>eripis, ut mediis hostem in penetralibus, utque<a name=665> </a>
<LI>Ascanium patremque meum iuxtaque Creusam<a name=666> </a>
<LI>alterum in alterius mactatos sanguine cernam? <a name=667> </a>
<LI>Arma, viri, ferte arma; vocat lux ultima victos. <a name=668> </a>
<LI>Reddite me Danais; sinite instaurata revisam<a name=669> </a>
<LI>proelia:  Numquam omnes hodie moriemur inulti.'<a name=670> </a>
<LI>    Hinc ferro accingor rursus clipeoque sinistram<a name=671> </a>
<LI>insertabam aptans, meque extra tecta ferebam. <a name=672> </a>
<LI>Ecce autem complexa pedes in limine coniunx<a name=673> </a>
<LI>haerebat, parvumque patri tendebat Iulum: <a name=674> </a>
<LI>`Si periturus abis, et nos rape in omnia tecum;<a name=675> </a>
<LI>sin aliquam expertus sumptis spem ponis in armis,<a name=676> </a>
<LI>hanc primum tutare domum.  Cui parvus Iulus,<a name=677> </a>
<LI>cui pater et coniunx quondam tua dicta relinquor?'<a name=678> </a>
<LI>    Talia vociferans gemitu tectum omne replebat,<a name=679> </a>
<LI>cum subitum dictuque oritur mirabile monstrum. <a name=680> </a>
<LI>Namque manus inter maestorumque ora parentum<a name=681> </a>
<LI>ecce levis summo de vertice visus Iuli<a name=682> </a>
<LI>fundere lumen apex, tactuque innoxia mollis<a name=683> </a>
<LI>lambere flamma comas et circum tempora pasci. <a name=684> </a>
<LI>Nos pavidi trepidare metu, crinemque flagrantem<a name=685> </a>
<LI>excutere et sanctos restinguere fontibus ignis. <a name=686> </a>
<LI>At pater Anchises oculos ad sidera laetus<a name=687> </a>
<LI>extulit, et caelo palmas cum voce tetendit: <a name=688> </a>
<LI>    `Iuppiter omnipotens, precibus si flecteris ullis,<a name=689> </a>
<LI>aspice nos; hoc tantum, et, si pietate meremur,<a name=690> </a>
<LI>da deinde auxilium, pater, atque haec omina firma.'<a name=691> </a>
<LI>Vix ea fatus erat senior, subitoque fragore<a name=692> </a>
<LI>intonuit laevum, et de caelo lapsa per umbras<a name=693> </a>
<LI>stella facem ducens multa cum luce cucurrit. <a name=694> </a>
<LI>Illam, summa super labentem culmina tecti,<a name=695> </a>
<LI>cernimus Idaea claram se condere silva<a name=696> </a>
<LI>signantemque vias; tum longo limite sulcus<a name=697> </a>
<LI>dat lucem, et late circum loca sulphure fumant. <a name=698> </a>
<LI>Hic vero victus genitor se tollit ad auras,<a name=699> </a>
<LI>adfaturque deos et sanctum sidus adorat. <a name=700> </a>
<LI>`Iam iam nulla mora est; sequor et qua ducitis adsum. <a name=701> </a>
<LI>Di patrii, servate domum, servate nepotem. <a name=702> </a>
<LI>Vestrum hoc augurium, vestroque in numine Troia est. <a name=703> </a>
<LI>Cedo equidem, nec, nate, tibi comes ire recuso.'<a name=704> </a>
<LI>    Dixerat ille; et iam per moenia clarior ignis<a name=705> </a>
<LI>auditur, propiusque aestus incendia volvunt. <a name=706> </a>
<LI>`Ergo age, care pater, cervici imponere nostrae;<a name=707> </a>
<LI>ipse subibo umeris, nec me labor iste gravabit: <a name=708> </a>
<LI>quo res cumque cadent, unum et commune periclum,<a name=709> </a>
<LI>una salus ambobus erit.  Mihi parvus Iulus<a name=710> </a>
<LI>sit comes, et longe servet vestigia coniunx: <a name=711> </a>
<LI>vos, famuli, quae dicam, animis advertite vestris. <a name=712> </a>
<LI>Est urbe egressis tumulus templumque vetustum<a name=713> </a>
<LI>desertae Cereris, iuxtaque antiqua cupressus<a name=714> </a>
<LI>religione patrum multos servata per annos. <a name=715> </a>
<LI>Hanc ex diverso sedem veniemus in unam. <a name=716> </a>
<LI>Tu, genitor, cape sacra manu patriosque Penatis;<a name=717> </a>
<LI>me, bello e tanto digressum et caede recenti,<a name=718> </a>
<LI>attrectare nefas, donec me flumine vivo<a name=719> </a>
<LI>abluero.'<a name=720> </a>
<LI>    Haec fatus, latos umeros subiectaque colla<a name=721> </a>
<LI>veste super fulvique insternor pelle leonis,<a name=722> </a>
<LI>succedoque oneri; dextrae se parvus Iulus<a name=723> </a>
<LI>implicuit sequiturque patrem non passibus aequis;<a name=724> </a>
<LI>pone subit coniunx:  ferimur per opaca locorum;<a name=725> </a>
<LI>et me, quem dudum non ulla iniecta movebant<a name=726> </a>
<LI>tela neque adverso glomerati ex agmine Grai,<a name=727> </a>
<LI>nunc omnes terrent aurae, sonus excitat omnis<a name=728> </a>
<LI>suspensum et pariter comitique onerique timentem. <a name=729> </a>
<LI>    Iamque propinquabam portis, omnemque videbar<a name=730> </a>
<LI>evasisse viam, subito cum creber ad auris<a name=731> </a>
<LI>visus adesse pedum sonitus, genitorque per umbram<a name=732> </a>
<LI>prospiciens; `Nate' exclamat, `fuge nate, propinquant. <a name=733> </a>
<LI>Ardentis clipeos atque aera micantia cerno!' - <a name=734> </a>
<LI>Hic mihi nescio quod trepido male numen amicum<a name=735> </a>
<LI>confusam eripuit mentem.  Namque avia cursu<a name=736> </a>
<LI>dum sequor, et nota excedo regione viarum,<a name=737> </a>
<LI>heu, misero coniunx fatone erepta Creusa<a name=738> </a>
<LI>substitit, erravitne via, seu lassa resedit,<a name=739> </a>
<LI>incertum; nec post oculis est reddita nostris. <a name=740> </a>
<LI>Nec prius amissam respexi animumque reflexi,<a name=741> </a>
<LI>quam tumulum antiquae Cereris sedemque sacratam<a name=742> </a>
<LI>venimus; hic demum collectis omnibus una<a name=743> </a>
<LI>defuit, et comites natumque virumque fefellit. <a name=744> </a>
<LI>Quem non incusavi amens hominumque deorumque,<a name=745> </a>
<LI>aut quid in eversa vidi crudelius urbe? <a name=746> </a>
<LI>Ascanium Anchisenque patrem Teucrosque Penatis<a name=747> </a>
<LI>commendo sociis et curva valle recondo;<a name=748> </a>
<LI>ipse urbem repeto et cingor fulgentibus armis. <a name=749> </a>
<LI>Stat casus renovare omnis, omnemque reverti<a name=750> </a>
<LI>per Troiam, et rursus caput obiectare periclis. <a name=751> </a>
<LI>    Principio muros obscuraque limina portae,<a name=752> </a>
<LI>qua gressum extuleram, repeto, et vestigia retro<a name=753> </a>
<LI>observata sequor per noctem et lumine lustro. <a name=754> </a>
<LI>Horror ubique animo, simul ipsa silentia terrent. <a name=755> </a>
<LI>Inde domum, si forte pedem, si forte tulisset,<a name=756> </a>
<LI>me refero:  inruerant Danai, et tectum omne tenebant. <a name=757> </a>
<LI>Ilicet ignis edax summa ad fastigia vento<a name=758> </a>
<LI>volvitur; exsuperant flammae, furit aestus ad auras. <a name=759> </a>
<LI>Procedo et Priami sedes arcemque reviso. <a name=760> </a>
<LI>Et iam porticibus vacuis Iunonis asylo<a name=761> </a>
<LI>custodes lecti Phoenix et dirus Ulixes<a name=762> </a>
<LI>praedam adservabant.  Huc undique Troia gaza<a name=763> </a>
<LI>incensis erepta adytis, mensaeque deorum,<a name=764> </a>
<LI>crateresque auro solidi, captivaque vestis<a name=765> </a>
<LI>congeritur; pueri et pavidae longo ordine matres<a name=766> </a>
<LI>stant circum. <a name=767> </a>
<LI>    Ausus quin etiam voces iactare per umbram<a name=768> </a>
<LI>implevi clamore vias, maestusque Creusam<a name=769> </a>
<LI>nequiquam ingeminans iterumque iterumque vocavi. <a name=770> </a>
<LI>Quaerenti et tectis urbis sine fine furenti<a name=771> </a>
<LI>infelix simulacrum atque ipsius umbra Creusae<a name=772> </a>
<LI>visa mihi ante oculos et nota maior imago. <a name=773> </a>
<LI>Obstipui, steteruntque comae et vox faucibus haesit. <a name=774> </a>
<LI>[Tum sic adfari et curas his demere dictis :]<a name=775> </a>
<LI>`Quid tantum insano iuvat indulgere dolori,<a name=776> </a>
<LI>O dulcis coniunx?  Non haec sine numine divom<a name=777> </a>
<LI>eveniunt; nec te hinc comitem asportare Creusam<a name=778> </a>
<LI>fas, aut ille sinit superi regnator Olympi. <a name=779> </a>
<LI>Longa tibi exsilia, et vastum maris aequor arandum,<a name=780> </a>
<LI>et terram Hesperiam venies, ubi Lydius arva<a name=781> </a>
<LI>inter opima virum leni fluit agmine Thybris: <a name=782> </a>
<LI>illic res laetae regnumque et regia coniunx<a name=783> </a>
<LI>parta tibi.  Lacrimas dilectae pelle Creusae. <a name=784> </a>
<LI>Non ego Myrmidonum sedes Dolopumve superbas<a name=785> </a>
<LI>aspiciam, aut Graiis servitum matribus ibo,<a name=786> </a>
<LI>Dardanis, et divae Veneris nurus. <a name=787> </a>
<LI>Sed me magna deum genetrix his detinet oris: <a name=788> </a>
<LI>iamque vale, et nati serva communis amorem.'<a name=789> </a>
<LI>Haec ubi dicta dedit, lacrimantem et multa volentem<a name=790> </a>
<LI>dicere deseruit, tenuisque recessit in auras. <a name=791> </a>
<LI>Ter conatus ibi collo dare bracchia circum: <a name=792> </a>
<LI>ter frustra comprensa manus effugit imago,<a name=793> </a>
<LI>par levibus ventis volucrique simillima somno. <a name=794> </a>
<LI>    Sic demum socios consumpta nocte reviso. <a name=795> </a>
<LI>Atque hic ingentem comitum adfluxisse novorum<a name=796> </a>
<LI>invenio admirans numerum, matresque virosque,<a name=797> </a>
<LI>collectam exsilio pubem, miserabile volgus. <a name=798> </a>
<LI>Undique convenere, animis opibusque parati,<a name=799> </a>
<LI>in quascumque velim pelago deducere terras. <a name=800> </a>
<LI>Iamque iugis summae surgebat Lucifer Idae<a name=801> </a>
<LI>ducebatque diem, Danaique obsessa tenebant<a name=802> </a>
<LI>limina portarum, nec spes opis ulla dabatur;<a name=803> </a>
<LI>cessi, et sublato montes genitore petivi. <a name=804> </a>


<P>
<P  align=center><B>PUBLI VERGILI MARONIS</B>
<P  align=center><B>ECLOGA</B>
<P>
<P>
<B>I.  MELIBOEUS, TITYRUS</B>

<P><OL><LI><I>M.</I> TITYRE, tu patulae recubans sub tegmine fagi<a name=1> </a>
<LI>silvestrem tenui Musam meditaris avena;<a name=2> </a>
<LI>nos patriae fines et dulcia linquimus arva: <a name=3> </a>
<LI>nos patriam fugimus; tu, Tityre, lentus in umbra<a name=4> </a>
<LI>formosam resonare doces Amaryllida silvas. <a name=5> </a>
<LI><I>T.</I> O Meliboee, deus nobis haec otia fecit: <a name=6> </a>
<LI>namque erit ille mihi semper deus; illius aram<a name=7> </a>
<LI>saepe tener nostris ab ovilibus imbuet agnus. <a name=8> </a>
<LI>Ille meas errare boves, ut cernis, et ipsum<a name=9> </a>
<LI>ludere, quae vellem, calamo permisit agresti<a name=10> </a>
<LI><I>M.</I> Non equidem invideo; miror magis:  undique totis<a name=11> </a>
<LI>usque adeo turbatur agris.  En, ipse capellas<a name=12> </a>
<LI>protinus aeger ago; hanc etiam vix, Tityre, duco: <a name=13> </a>
<LI>hic inter densas corylos modo namque gemellos,<a name=14> </a>
<LI>spem gregis, ah, silice in nuda conixa reliquit. <a name=15> </a>
<LI>Saepe malum hoc nobis, si mens non laeva fuisset,<a name=16> </a>
<LI>de caelo tactas memini praedicere quercus: - <a name=17> </a>
<LI>[saepe sinistra cava praedixit ab ilice cornix.]<a name=18> </a>
<LI>Sed tamen, iste deus qui sit, da, Tityre, nobis. <a name=19> </a>
<LI><I>T.</I> Urbem, quam dicunt Romam, Meliboee, putavi<a name=20> </a>
<LI>stultus ego huic nostrae similem, quo saepe solemus<a name=21> </a>
<LI>pastores ovium teneros depellere fetus: <a name=22> </a>
<LI>sic canibus catulos similis, sic matribus haedos<a name=23> </a>
<LI>noram, sic parvis componere magna solebam: <a name=24> </a>
<LI>verum haec tantum alias inter caput extulit urbes,<a name=25> </a>
<LI>quantum lenta solent inter viburna cupressi. <a name=26> </a>
<LI><I>M.</I> Et quae tanta fuit Romam tibi causa videndi? <a name=27> </a>
<LI><I>T.</I> Libertas; quae sera, tamen respexit inertem,<a name=28> </a>
<LI>candidior postquam tondenti barba cadebat;<a name=29> </a>
<LI>respexit tamen, et longo post tempore venit,<a name=30> </a>
<LI>postquam nos Amaryllis habet, Galatea reliquit: <a name=31> </a>
<LI>namque, fatebor enim, dum me Galatea tenebat,<a name=32> </a>
<LI>nec spes libertatis erat, nec cura peculi: <a name=33> </a>
<LI>quamvis multa meis exiret victima saeptis,<a name=34> </a>
<LI>pinguis et ingratae premeretur caseus urbi,<a name=35> </a>
<LI>non umquam gravis aere domum mihi dextra redibat. <a name=36> </a>
<LI><I>M.</I> Mirabar, quid maesta deos, Amarylli, vocares,<a name=37> </a>
<LI>cui pendere sua patereris in arbore poma: <a name=38> </a>
<LI>Tityrus hinc aberat.  Ipsae te, Tityre, pinus,<a name=39> </a>
<LI>ipsi te fontes, ipsa haec arbusta vocabant. <a name=40> </a>
<LI><I>T.</I> Quid facerem?  Neque servitio me exire licebat,<a name=41> </a>
<LI>nec tam praesentis alibi cognoscere divos. <a name=42> </a>
<LI>hic illum vidi iuvenem, Meliboee, quot annis<a name=43> </a>
<LI>bis senos cui nostra dies altaria fumant;<a name=44> </a>
<LI>hic mihi responsum primus dedit ille petenti: <a name=45> </a>
<LI>`pascite, ut ante, boves, pueri, submittite tauros.'<a name=46> </a>
<LI><I>M.</I> Fortunate senex, ergo tua rura manebunt,<a name=47> </a>
<LI>et tibi magna satis, quamvis lapis omnia nudus<a name=48> </a>
<LI>limosoque palus obducat pascua iunco!<a name=49> </a>
<LI>Non insueta gravis temptabunt pabula fetas,<a name=50> </a>
<LI>nec mala vicini pecoris contagia laedent. <a name=51> </a>
<LI>Fortunate senex, hic, inter flumina nota<a name=52> </a>
<LI>et fontis sacros, frigus captabis opacum!<a name=53> </a>
<LI>hinc tibi, quae semper, vicino ab limite, saepes<a name=54> </a>
<LI>Hyblaeis apibus florem depasta salicti<a name=55> </a>
<LI>saepe levi somnum suadebit inire susurro;<a name=56> </a>
<LI>hinc alta sub rupe canet frondator ad auras;<a name=57> </a>
<LI>nec tamen interea raucae, tua cura, palumbes,<a name=58> </a>
<LI>nec gemere aeria cessabit turtur ab ulmo. <a name=59> </a>
<LI><I>T.</I> Ante leves ergo pascentur in aequore cervi,<a name=60> </a>
<LI>et freta destituent nudos in litore pisces,<a name=61> </a>
<LI>ante pererratis amborum finibus exsul<a name=62> </a>
<LI>aut Ararim Parthus bibet, aut Germania Tigrim,<a name=63> </a>
<LI>quam nostro illius labatur pectore voltus. <a name=64> </a>
<LI><I>M.</I> At nos hinc alii sitientis ibimus Afros,<a name=65> </a>
<LI>pars Scythiam et rapidum Cretae veniemus Oaxen,<a name=66> </a>
<LI>pauperis toto divisos orbe Britannos. <a name=67> </a>
<LI>En umquam patrios longo post tempore finis,<a name=68> </a>
<LI>pauperis et tuguri congestum caespite culmen,<a name=69> </a>
<LI>post aliquot mea regna videns mirabor aristas? <a name=70> </a>
<LI>Impius haec tam culta novalia miles habebit,<a name=71> </a>
<LI>barbarus has segetes?  En, quo discordia civis<a name=72> </a>
<LI>produxit miseros! His nos consevimus agros!<a name=73> </a>
<LI>Insere nunc, Meliboee, piros, pone ordine vitis. <a name=74> </a>
<LI>Ite meae, felix quondam pecus, ite capellae. <a name=75> </a>
<LI>Non ego vos posthac, viridi proiectus in antro,<a name=76> </a>
<LI>dumosa pendere procul de rupe videbo;<a name=77> </a>
<LI>carmina nulla canam; non, me pascente, capellae,<a name=78> </a>
<LI>florentem cytisum et salices carpetis amaras. <a name=79> </a>
<LI><I>T.</I> Hic tamen hanc mecum poteras requiescere noctem<a name=80> </a>
<LI>fronde super viridi:  sunt nobis mitia poma,<a name=81> </a>
<LI>castaneae molles, et pressi copia lactis;<a name=82> </a>
<LI>et iam summa procul villarum culmina fumant,<a name=83> </a>
<LI>maioresque cadunt altis de montibus umbrae. <a name=84> </a>


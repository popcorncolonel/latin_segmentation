<P>
<P  align=center><B>PUBLI VERGILI MARONIS</B>
<P  align=center><B>ECLOGA</B>
<P>
<P>
<B>IV. </B>

<P><OL><LI>SICELIDES Musae, paulo maiora canamus!<a name=1> </a>
<LI>Non omnis arbusta iuvant humilesque myricae;<a name=2> </a>
<LI>si canimus silvas, silvae sint consule dignae. <a name=3> </a>
<LI>Ultima Cumaei venit iam carminis aetas;<a name=4> </a>
<LI>magnus ab integro saeclorum nascitur ordo: <a name=5> </a>
<LI>iam redit et Virgo, redeunt Saturnia regna;<a name=6> </a>
<LI>iam nova progenies caelo demittitur alto. <a name=7> </a>
<LI>Tu modo nascenti puero, quo ferrea primum<a name=8> </a>
<LI>desinet ac toto surget gens aurea mundo,<a name=9> </a>
<LI>casta fave Lucina:  tuus iam regnat Apollo. <a name=10> </a>
<LI>    Teque adeo decus hoc aevi te consule inibit,<a name=11> </a>
<LI>Pollio, et incipient magni procedere menses. <a name=12> </a>
<LI>te duce, si qua manent sceleris vestigia nostri,<a name=13> </a>
<LI>inrita perpetua solvent formidine terras. <a name=14> </a>
<LI>ille deum vitam accipiet, divisque videbit<a name=15> </a>
<LI>permixtos heroas, et ipse videbitur illis,<a name=16> </a>
<LI>pacatumque reget patriis virtutibus orbem. <a name=17> </a>
<LI>    At tibi prima, puer, nullo munuscula cultu<a name=18> </a>
<LI>errantis hederas passim cum baccare tellus<a name=19> </a>
<LI>mixtaque ridenti colocasia fundet acantho. <a name=20> </a>
<LI>Ipsae lacte domum referent distenta capellae<a name=21> </a>
<LI>ubera, nec magnos metuent armenta leones;<a name=22> </a>
<LI>ipsa tibi blandos fundent cunabula flores,<a name=23> </a>
<LI>occidet et serpens, et fallax herba veneni<a name=24> </a>
<LI>occidet, Assyrium volgo nascetur amomum. <a name=25> </a>
<LI>at simul heroum laudes et facta parentis<a name=26> </a>
<LI>iam legere et quae sit poteris cognoscere virtus,<a name=27> </a>
<LI>molli paulatim flavescet campus arista,<a name=28> </a>
<LI>incultisque rubens pendebit sentibus uva,<a name=29> </a>
<LI>et durae quercus sudabunt roscida mella<a name=30> </a>
<LI>Pauca tamen suberunt priscae vestigia fraudis,<a name=31> </a>
<LI>quae temptare Thetim ratibus, quae cingere muris<a name=32> </a>
<LI>oppida, quae iubeant telluri infindere sulcos: <a name=33> </a>
<LI>alter erit tum Tiphys, et altera quae vehat Argo<a name=34> </a>
<LI>delectos Heroas; erunt etiam altera bella,<a name=35> </a>
<LI>atque iterum ad Troiam magnus mittetur Achilles. <a name=36> </a>
<LI>Hinc, ubi iam firmata virum te fecerit aetas,<a name=37> </a>
<LI>cedet et ipse mari vector, nec nautica pinus<a name=38> </a>
<LI>mutabit merces:  omnis feret omnia tellus: <a name=39> </a>
<LI>non rastros patietur humus, non vinea falcem;<a name=40> </a>
<LI>robustus quoque iam tauris iuga solvet arator;<a name=41> </a>
<LI>nec varios discet mentiri lana colores: <a name=42> </a>
<LI>ipse sed in pratis aries iam suave rubenti<a name=43> </a>
<LI>murice, iam croceo mutabit vellera luto;<a name=44> </a>
<LI>sponte sua sandyx pascentis vestiet agnos. <a name=45> </a>
<LI>    Talia saecla, suis dixerunt, currite, fusis<a name=46> </a>
<LI>concordes stabili fatorum numine Parcae. <a name=47> </a>
<LI>Adgredere o magnos - aderit iam tempus - honores,<a name=48> </a>
<LI>cara deum suboles, magnum Iovis incrementum!<a name=49> </a>
<LI>Aspice convexo nutantem pondere mundum,<a name=50> </a>
<LI>terrasque tractusque maris caelumque profundum!<a name=51> </a>
<LI>Aspice, venturo laetentur ut omnia saeclo!<a name=52> </a>
<LI>O mihi tam longae maneat pars ultima vitae,<a name=53> </a>
<LI>spiritus et quantum sat erit tua dicere facta!<a name=54> </a>
<LI>Non me carminibus vincet nec Thracius Orpheus,<a name=55> </a>
<LI>nec Linus, huic mater quamvis atque huic pater adsit,<a name=56> </a>
<LI>Orphei Calliopea, Lino formosus Apollo,<a name=57> </a>
<LI>Pan etiam, Arcadia mecum si iudice certet,<a name=58> </a>
<LI>Pan etiam Arcadia dicat se iudice victum. <a name=59> </a>
<LI>Incipe, parve puer, risu cognoscere matrem,<a name=60> </a>
<LI>matri longa decem tulerunt fastidia menses. <a name=61> </a>
<LI>Incipe, parve puer, cui non risere parentes,<a name=62> </a>
<LI>nec deus hunc mensa, dea nec dignata cubili est. <a name=63> </a>


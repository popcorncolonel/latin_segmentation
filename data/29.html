<P>
<P  align=center><B>PUBLI VERGILI MARONIS</B>
<P  align=center><B>ECLOGA</B>
<P>
<P>
<B>II. </B>

<P><OL><LI>FORMOSUM pastor Corydon ardebat Alexim,<a name=1> </a>
<LI>delicias domini, nec quid speraret habebat;<a name=2> </a>
<LI>tantum inter densas, umbrosa cacumina, fagos<a name=3> </a>
<LI>adsidue veniebat.  Ibi haec incondita solus<a name=4> </a>
<LI>montibus et silvis studio iactabat inani: <a name=5> </a>
<LI>O crudelis Alexi, nihil mea carmina curas? <a name=6> </a>
<LI>Nil nostri miserere?  Mori me denique coges. <a name=7> </a>
<LI>nunc etiam pecudes umbras et frigora captant;<a name=8> </a>
<LI>nunc viridis etiam occultant spineta lacertos,<a name=9> </a>
<LI>Thestylis et rapido fessis messoribus aestu<a name=10> </a>
<LI>alia serpyllumque herbas contundit olentis. <a name=11> </a>
<LI>at mecum raucis, tua dum vestigia lustro,<a name=12> </a>
<LI>sole sub ardenti resonant arbusta cicadis. <a name=13> </a>
<LI>Nonne fuit satius tristis Amaryllidis iras<a name=14> </a>
<LI>atque superba pati fastidia, nonne Menalcan,<a name=15> </a>
<LI>quam vis ille niger, quamvis tu candidus esses ? <a name=16> </a>
<LI>o formose puer, nimium ne crede colori!<a name=17> </a>
<LI>alba ligustra cadunt, vaccinia nigra leguntur. <a name=18> </a>
<LI>Despectus tibi sum, nec qui sim quaeris, Alexi,<a name=19> </a>
<LI>quam dives pecoris, nivei quam lactis abundans. <a name=20> </a>
<LI>mille meae Siculis errant in montibus agnae;<a name=21> </a>
<LI>lac mihi non aestate novum, non frigore defit;<a name=22> </a>
<LI>canto quae solitus, si quando armenta vocabat,<a name=23> </a>
<LI>Amphion Dircaeus in Actaeo Aracimtho. <a name=24> </a>
<LI>Nec sum adeo informis:  nuper me in litore vidi,<a name=25> </a>
<LI>cum placidum ventis staret mare; non ego Daphnim<a name=26> </a>
<LI>iudice te metuam, si numquam fallit imago. <a name=27> </a>
<LI>O tantum libeat mecum tibi sordida rura<a name=28> </a>
<LI>atque humilis habitare casas, et figere cervos,<a name=29> </a>
<LI>haedorumque gregem viridi compellere hibisco!<a name=30> </a>
<LI>Mecum una in silvis imitabere Pana canendo. <a name=31> </a>
<LI>Pan primus calamos cera coniungere pluris<a name=32> </a>
<LI>instituit; Pan curat ovis oviumque magistros. <a name=33> </a>
<LI>Nec te paeniteat calamo trivisse labellum: <a name=34> </a>
<LI>haec eadem ut sciret, quid non faciebat Amyntas? <a name=35> </a>
<LI>est mihi disparibus septem compacta cicutis<a name=36> </a>
<LI>fistula, Damoetas dono mihi quam dedit olim,<a name=37> </a>
<LI>et dixit moriens:  `Te nunc habet ista secundum.'<a name=38> </a>
<LI>dixit Damoetas, invidit stultus Amyntas. <a name=39> </a>
<LI>Praeterea duo, nec tuta mihi valle reperti,<a name=40> </a>
<LI>capreoli, sparsis etiam nunc pellibus albo,<a name=41> </a>
<LI>bina die siccant ovis ubera; quos tibi servo: <a name=42> </a>
<LI>iam pridem a me illos abducere Thestylis orat;<a name=43> </a>
<LI>et faciet, quoniam sordent tibi munera nostra. <a name=44> </a>
<LI>Huc ades, O formose puer:  tibi lilia plenis<a name=45> </a>
<LI>ecce ferunt Nymphae calathis; tibi candida Nais,<a name=46> </a>
<LI>pallelltis violas et summa papavera carpens,<a name=47> </a>
<LI>narcissum et florem iungit bene olentis anethi;<a name=48> </a>
<LI>tum casia atque aliis intexens suavibus herbis,<a name=49> </a>
<LI>mollia luteola pingit vaccinia calta. <a name=50> </a>
<LI>Ipse ego cana legam tenera lanugine mala,<a name=51> </a>
<LI>castaneasque nuces, mea quas Amaryllis amabat;<a name=52> </a>
<LI>addam cerea pruna:  honos erit huic quoque pomo;<a name=53> </a>
<LI>et vos, O lauri, carpam, et te, proxima myrte,<a name=54> </a>
<LI>sic positae quoniam suavis miscetis odores. <a name=55> </a>
<LI>Rusticus es, Corydon:  nec munera curat Alexis,<a name=56> </a>
<LI>nec, si muneribus certes, concedat Iollas. <a name=57> </a>
<LI>Heu, heu, quid volui misero mihi! Floribus austrum<a name=58> </a>
<LI>perditus et liquidis inmisi fontibus apros. <a name=59> </a>
<LI>Quem fugis, ah, demens?  Habitarunt di quoque silvas,<a name=60> </a>
<LI>Dardaniusque Paris.  Pallas, quas condidit arces,<a name=61> </a>
<LI>ipsa colat; nobis placeant ante omnia silvae. <a name=62> </a>
<LI>Torva leaena lupum sequitur; lupus ipse capellam;<a name=63> </a>
<LI>florentem cytisum sequitur lasciva capella;<a name=64> </a>
<LI>te Corydon, o Alexi:  trahit sua quemque voluptas. <a name=65> </a>
<LI>Aspice, aratra iugo referunt suspensa iuvenci,<a name=66> </a>
<LI>et sol crescentis decedens duplicat umbras: <a name=67> </a>
<LI>me tamen urit amor; quis enim modus adsit amori? <a name=68> </a>
<LI>Ah, Corydon, Corydon, quae te dementia cepit!<a name=69> </a>
<LI>Semiputata tibi frondosa vitis in ulmo est;<a name=70> </a>
<LI>quin tu aliquid saltem potius, quorum indiget usus,<a name=71> </a>
<LI>viminibus mollique paras detexere iunco? <a name=72> </a>
<LI>Invenies alium, si te hic fastidit, Alexim. <a name=73> </a>


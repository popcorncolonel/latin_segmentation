<P>
<P  align=center>PUBLI VERGILI MARONIS
<P  align=center>AENEIDOS
<P  align=center>LIBER VIII
<P>
<P>
<P><OL><LI>UT belli signum Laurenti Turnus ab arce<a name=1> </a>
<LI>extulit et rauco strepuerunt cornua cantu,<a name=2> </a>
<LI>utque acris concussit equos utque impulit arma,<a name=3> </a>
<LI>extemplo turbati animi, simul omne tumultu<a name=4> </a>
<LI>coniurat trepido Latium saevitque iuventus<a name=5> </a>
<LI>effera.  Ductores primi Messapus et Ufens<a name=6> </a>
<LI>contemptorque deum Mezentius undique cogunt<a name=7> </a>
<LI>auxilia et latos vastant cultoribus agros. <a name=8> </a>
<LI>mittitur et magni Venulus Diomedis ad urbem,<a name=9> </a>
<LI>qui petat auxilium et Latio consistere Teucros,<a name=10> </a>
<LI>advectum Aenean classi victosque penatis<a name=11> </a>
<LI>inferre et fatis regem se dicere posci<a name=12> </a>
<LI>edoceat multasque viro se adiungere gentis<a name=13> </a>
<LI>Dardanio et late Latio increbrescere nomen. <a name=14> </a>
<LI>Quid struat his coeptis, quem, si Fortuna sequatur,<a name=15> </a>
<LI>eventum pugnae cupiat, manifestius ipsi<a name=16> </a>
<LI>quam Turno regi aut regi apparere Latino. <a name=17> </a>
<LI>    Talia per Latium.  Quae Laomedontius heros<a name=18> </a>
<LI>cuncta videns magno curarum fluctuat aestu,<a name=19> </a>
<LI>atque animum nunc huc celerem, nunc dividit illuc. <a name=20> </a>
<LI>In partisque rapit varias perque omnia versat: <a name=21> </a>
<LI>sicut aquae tremulum labris ubi lumen aenis<a name=22> </a>
<LI>sole repercussum aut radiantis imagine lunae<a name=23> </a>
<LI>omnia pervolitat late loca iamque sub auras<a name=24> </a>
<LI>erigitur summique ferit lacuaria tecti. <a name=25> </a>
<LI>Nox erat, et terras animalia fessa per omnis<a name=26> </a>
<LI>alituum pecudumque genus sopor altus habebat: <a name=27> </a>
<LI>cum pater in ripa gelidique sub aetheris axe<a name=28> </a>
<LI>Aeneas, tristi turbatus pectora bello,<a name=29> </a>
<LI>procubuit seramque dedit per membra quietem. <a name=30> </a>
<LI>Huic deus ipse loci fluvio Tiberinus amoeno<a name=31> </a>
<LI>populeas inter senior se attollere frondes<a name=32> </a>
<LI>visus; eum tenuis glauco velabat amictu<a name=33> </a>
<LI>carbasus, et crinis umbrosa tegebat harundo,<a name=34> </a>
<LI>tum sic adfari et curas his demere dictis: <a name=35> </a>
<LI>    `O sate gente deum, Troianam ex hostibus urbem<a name=36> </a>
<LI>qui revehis nobis aeternaque Pergama servas,<a name=37> </a>
<LI>exspectate solo Laurenti arvisque Latinis,<a name=38> </a>
<LI>hic tibi certa domus, certi, ne absiste, penates;<a name=39> </a>
<LI>neu belli terrere minis:  tumor omnis et irae<a name=40> </a>
<LI>concessere deum. <a name=41> </a>
<LI>[Iamque tibi, ne vana putes haec fingere somnum,<a name=42> </a>
<LI>litoreis ingens inventa sub ilicibus sus,<a name=43> </a>
<LI>triginta capitum fetus enixa, iacebit,<a name=44> </a>
<LI>alba, solo recubans, albi circum ubera nati. <a name=45> </a>
<LI>Hic locus urbis erit, requies ea certa laborum<a name=46> </a>
<LI>ex quo ter denis urbem redeuntibus annis<a name=47> </a>
<LI>Ascanius clari condet cognominis Albam. <a name=48> </a>
<LI>Haud incerta cano.] Nunc qua ratione quod instat<a name=49> </a>
<LI>expedias victor, paucis (adverte) docebo. <a name=50> </a>
<LI>Arcades his oris, genus a Pallante profectum,<a name=51> </a>
<LI>qui regem Euandrum comites, qui signa secuti,<a name=52> </a>
<LI>delegere locum et posuere in montibus urbem<a name=53> </a>
<LI>Pallantis proavi de nomine Pallanteum. <a name=54> </a>
<LI>Hi bellum adsidue ducunt cum gente Latina;<a name=55> </a>
<LI>hos castris adhibe socios et foedera iunge. <a name=56> </a>
<LI>Ipse ego te ripis et recto flumine ducam,<a name=57> </a>
<LI>adversum remis superes subvectus ut amnem. <a name=58> </a>
<LI>Surge age, nate dea, primisque cadentibus astris<a name=59> </a>
<LI>Iunoni fer rite preces iramque minasque<a name=60> </a>
<LI>supplicibus supera votis.  Mihi victor honorem<a name=61> </a>
<LI>persolves.  Ego sum pleno quem flumine cernis<a name=62> </a>
<LI>stringentem ripas et pinguia culta secantem,<a name=63> </a>
<LI>caeruleus Thybris, caelo gratissimus amnis. <a name=64> </a>
<LI>Hic mihi magna domus, celsis caput urbibus, exit.'<a name=65> </a>
<LI>    Dixit, deinde lacu fluvius se condidit alto,<a name=66> </a>
<LI>ima petens; nox Aenean somnusque reliquit. <a name=67> </a>
<LI>Surgit et aetherii spectans orientia solis<a name=68> </a>
<LI>lumina rite cavis undam de flumine palmis<a name=69> </a>
<LI>sustinet ac talis effundit ad aethera voces: <a name=70> </a>
<LI>`Nymphae, Laurentes nymphae, genus amnibus unde est,<a name=71> </a>
<LI>tuque, o Thybri tuo genitor cum flumine sancto,<a name=72> </a>
<LI>accipite Aenean et tandem arcete periclis. <a name=73> </a>
<LI>Quo te cumque lacus miserantem incommoda nostra<a name=74> </a>
<LI>fonte tenet, quocumque solo pulcherrimus exis,<a name=75> </a>
<LI>semper honore meo, semper celebrabere donis<a name=76> </a>
<LI>corniger hesperidum fluvius regnator aquarum. <a name=77> </a>
<LI>Adsis o tantum et propius tua numina firmes.'<a name=78> </a>
<LI>sic memorat geminasque legit de classe biremis<a name=79> </a>
<LI>remigioque aptat, socios simul instruit armis. <a name=80> </a>
<LI>    Ecce autem subitum atque oculis mirabile monstrum;<a name=81> </a>
<LI>candida per silvam cum fetu concolor albo<a name=82> </a>
<LI>procubuit viridique in litore conspicitur sus. <a name=83> </a>
<LI>Quam pius Aeneas tibi enim, tibi, maxuma Iuno,<a name=84> </a>
<LI>mactat sacra ferens et cum grege sistit ad aram. <a name=85> </a>
<LI>Thybris ea fluvium, quam longa est, nocte tumentem<a name=86> </a>
<LI>leniit, et tacita refluens ita substitit unda,<a name=87> </a>
<LI>mitis ut in morem stagni placidaeque paludis<a name=88> </a>
<LI>sterneret aequor aquis, remo ut luctamen abesset. <a name=89> </a>
<LI>Ergo iter inceptum celerant rumore secundo;<a name=90> </a>
<LI>labitur uncta vadis abies; mirantur et undae,<a name=91> </a>
<LI>miratur nemus insuetum fulgentia longe<a name=92> </a>
<LI>scuta virum fluvio pictasque innare carinas. <a name=93> </a>
<LI>Olli remigio noctemque diemque fatigant<a name=94> </a>
<LI>et longos superant flexus variisque teguntur<a name=95> </a>
<LI>arboribus viridisque secant placido aequore silvas. <a name=96> </a>
<LI>Sol medium caeli conscenderat igneus orbem,<a name=97> </a>
<LI>cum muros arcemque procul ac rara domorum<a name=98> </a>
<LI>tecta vident, quae nunc Romana potentia caelo<a name=99> </a>
<LI>aequavit, tum res inopes Euandrus habebat: <a name=100> </a>
<LI>ocius advertunt proras urbique propinquant. <a name=101> </a>
<LI>    Forte die sollemnem illo rex Arcas honorem<a name=102> </a>
<LI>Amphitryoniadae magno divisque ferebat<a name=103> </a>
<LI>ante urbem in luco.  Pallas huic filius una,<a name=104> </a>
<LI>una omnes iuvenum primi pauperque senatus<a name=105> </a>
<LI>tura dabant, tepidusque cruor fumabat ad aras. <a name=106> </a>
<LI>Ut celsas videre rates atque inter opacum<a name=107> </a>
<LI>adlabi nemus et tacitis incumbere remis,<a name=108> </a>
<LI>terrentur visu subito cunctique relictis<a name=109> </a>
<LI>consurgunt mensis.  Audax quos rumpere Pallas<a name=110> </a>
<LI>sacra vetat raptoque volat telo obvius ipse<a name=111> </a>
<LI>et procul e tumulo:  `Iuvenes, quae causa subegit<a name=112> </a>
<LI>ignotas temptare vias, quo tenditis?' inquit. <a name=113> </a>
<LI>`Qui genus?  Unde domo?  Pacemne huc fertis an arma?'<a name=114> </a>
<LI>Tum pater Aeneas puppi sic fatur ab alta<a name=115> </a>
<LI>paciferaeque manu ramum praetendit olivae: <a name=116> </a>
<LI>`Troiugenas ac tela vides inimica Latinis,<a name=117> </a>
<LI>quos illi bello profugos egere superbo. <a name=118> </a>
<LI>Euandrum petimus.  Ferte haec et dicite lectos<a name=119> </a>
<LI>Dardaniae venisse duces socia arma rogantis.'<a name=120> </a>
<LI>Obstipuit tanto percussus nomine Pallas: <a name=121> </a>
<LI>`Egredere o quicumque es' ait `coramque parentem<a name=122> </a>
<LI>adloquere ac nostris succede penatibus hospes.'<a name=123> </a>
<LI>excepitque manu dextramque amplexus inhaesit. <a name=124> </a>
<LI>Progressi subeunt luco fluviumque relinquunt. <a name=125> </a>
<LI>    Tum regem Aeneas dictis adfatur amicis: <a name=126> </a>
<LI>`Optume Graiugenum, cui me Fortuna precari<a name=127> </a>
<LI>et vitta comptos voluit praetendere ramos,<a name=128> </a>
<LI>non equidem extimui, Danaum quod ductor et Arcas<a name=129> </a>
<LI>quodque a stirpe fores geminis coniunctus Atridis;<a name=130> </a>
<LI>sed mea me virtus et sancta oracula divom<a name=131> </a>
<LI>cognatique patres, tua terris didita fama,<a name=132> </a>
<LI>coniunxere tibi et fatis egere volentem. <a name=133> </a>
<LI>Dardanus, Iliacae primus pater urbis et auctor,<a name=134> </a>
<LI>Electra, ut Grai perhibent.  Atlantide cretus,<a name=135> </a>
<LI>advehitur Teucros; Electram maxumus Atlas<a name=136> </a>
<LI>edidit, aetherios umero qui sustinet orbes<a name=137> </a>
<LI>vobis Mercurius pater est, quem candida Maia<a name=138> </a>
<LI>Cyllenae gelido conceptum vertice fudit;<a name=139> </a>
<LI>at Maiam, auditis si quicquam credimus, Atlas,<a name=140> </a>
<LI>idem Atlas generat, caeli qui sidera tollit. <a name=141> </a>
<LI>Sic genus amborum scindit se sanguine ab uno. <a name=142> </a>
<LI>His fretus non legatos neque prima per artem<a name=143> </a>
<LI>temptamenta tui pepigi:  me, me ipse meumque<a name=144> </a>
<LI>obieci caput et supplex ad limina veni. <a name=145> </a>
<LI>Gens eadem, quae te, crudeli Daunia bello<a name=146> </a>
<LI>insequitur; nos si pellant, nihil afore credunt,<a name=147> </a>
<LI>quin omnem Hesperiam penitus sua sub iuga mittant<a name=148> </a>
<LI>et mare quod supra teneant quodque adluit infra. <a name=149> </a>
<LI>Accipe daque fidem:  sunt nobis fortia bello<a name=150> </a>
<LI>pectora, sunt animi et rebus spectata iuventus.'<a name=151> </a>
<LI>    Dixerat Aeneas.  Ille os oculosque loquentis<a name=152> </a>
<LI>iamdudum et totum lustrabat lumine corpus. <a name=153> </a>
<LI>Tum sic pauca refert:  `Ut te, fortissime Teucrum,<a name=154> </a>
<LI>accipio agnoscoque libens! Ut verba parentis<a name=155> </a>
<LI>et vocem Anchisae magni voltumque recordor!<a name=156> </a>
<LI>Nam memini Hesionae visentem regna sororis<a name=157> </a>
<LI>Laomedontiaden Priamum, Salamina petentem,<a name=158> </a>
<LI>protinus Arcadiae gelidos invisere finis. <a name=159> </a>
<LI>Tum mihi prima genas vestibat flore iuventas,<a name=160> </a>
<LI>mirabarque duces Teucros, mirabar et ipsum<a name=161> </a>
<LI>Laomedontiaden, sed cunctis altior ibat<a name=162> </a>
<LI>Anchises:  mihi mens iuvenali ardebat amore<a name=163> </a>
<LI>compellare virum et dextrae coniungere dextram. <a name=164> </a>
<LI>Accessi et cupidus Phenei sub moenia duxi. <a name=165> </a>
<LI>Ille mihi insignem pharetram Lyciasque sagittas<a name=166> </a>
<LI>discedens chlamydemque auro dedit intertextam<a name=167> </a>
<LI>frenaque bina meus quae nunc habet aurea Pallas. <a name=168> </a>
<LI>Ergo et quam petitis iuncta est mihi foedere dextra,<a name=169> </a>
<LI>et lux cum primum terris se crastina reddet,<a name=170> </a>
<LI>auxilio laetos dimittam opibusque iuvabo. <a name=171> </a>
<LI>Interea sacra haec, quando huc venistis amici,<a name=172> </a>
<LI>annua, quae differre nefas, celebrate faventes<a name=173> </a>
<LI>nobiscum et iam nunc sociorum adsuescite mensis.'<a name=174> </a>
<LI>    Haec ubi dicta, dapes iubet et sublata reponi<a name=175> </a>
<LI>pocula gramineoque viros locat ipse sedili<a name=176> </a>
<LI>praecipuumque toro et villosi pelle leonis<a name=177> </a>
<LI>accipit Aenean solioque invitat acerno. <a name=178> </a>
<LI>Tum lecti iuvenes certatim araeque sacerdos<a name=179> </a>
<LI>viscera tosta ferunt taurorum onerantque canistris<a name=180> </a>
<LI>dona laboratae Cereris Bacchumque ministrant. <a name=181> </a>
<LI>Vescitur Aeneas simul et Troiana iuventus<a name=182> </a>
<LI>perpetui tergo bovis et lustralibus extis. <a name=183> </a>
<LI>    Postquam exempta fames et amor compressus edendi,<a name=184> </a>
<LI>rex Euandrus ait:  `Non haec sollemnia nobis,<a name=185> </a>
<LI>has ex more dapes, hanc tanti numinis aram<a name=186> </a>
<LI>vana superstitio veterumque ignara deorum<a name=187> </a>
<LI>inposuit:  saevis, hospes Troiane, periclis<a name=188> </a>
<LI>servati facimus meritosque novamus honores. <a name=189> </a>
<LI>Iam primum saxis suspensam hanc aspice rupem,<a name=190> </a>
<LI>disiectae procul ut moles desertaque montis<a name=191> </a>
<LI>stat domus et scopuli ingentem traxere ruinam. <a name=192> </a>
<LI>Hic spelunca fuit, vasto summota recessu,<a name=193> </a>
<LI>semihominis Caci facies quam dira tenebat<a name=194> </a>
<LI>solis inaccessam radiis; semperque recenti<a name=195> </a>
<LI>caede tepebat humus, foribusque adfixa superbis<a name=196> </a>
<LI>ora virum tristi pendebant pallida tabo. <a name=197> </a>
<LI>Huic monstro Volcanus erat pater:  illius atros<a name=198> </a>
<LI>ore vomens ignis magna se mole ferebat. <a name=199> </a>
<LI>Attulit et nobis aliquando optantibus aetas<a name=200> </a>
<LI>auxilium adventumque dei.  Nam maximus ultor,<a name=201> </a>
<LI>tergemini nece Geryonae spoliisque superbus<a name=202> </a>
<LI>Alcides aderat taurosque hac victor agebat<a name=203> </a>
<LI>ingentis, vallemque boves amnemque tenebant. <a name=204> </a>
<LI>At furiis Caci mens effera, nequid inausum<a name=205> </a>
<LI>aut intractatum scelerisve dolive fuisset,<a name=206> </a>
<LI>quattuor a stabulis praestanti corpore tauros<a name=207> </a>
<LI>avertit, totidem forma superante iuvencas;<a name=208> </a>
<LI>atque hos, nequa forent pedibus vestigia rectis,<a name=209> </a>
<LI>cauda in speluncam tractos versisque viarum<a name=210> </a>
<LI>indiciis raptos saxo occultabat opaco: <a name=211> </a>
<LI>quaerenti nulla ad speluncam signa ferebant. <a name=212> </a>
<LI>Interea, cum iam stabulis saturata moveret<a name=213> </a>
<LI>Amphytrioniades armenta abitumque pararet,<a name=214> </a>
<LI>discessu mugire boves atque omne querelis<a name=215> </a>
<LI>impleri nemus et colles clamore relinqui. <a name=216> </a>
<LI>reddidit una boum vocem vastoque sub antro<a name=217> </a>
<LI>mugiit et Caci spem custodita fefellit. <a name=218> </a>
<LI>Hic vero Alcidae furiis exarserat atro<a name=219> </a>
<LI>felle dolor:  rapit arma manu nodisque gravatum<a name=220> </a>
<LI>robur et aerii cursu petit ardua montis. <a name=221> </a>
<LI>Tum primum nostri Cacum videre timentem<a name=222> </a>
<LI>turbatumque oculis:  fugit ilicet ocior Euro<a name=223> </a>
<LI>speluncamque petit, pedibus timor addidit alas. <a name=224> </a>
<LI>Ut sese inclusit ruptisque immane catenis<a name=225> </a>
<LI>deiecit saxum, ferro quod et arte paterna<a name=226> </a>
<LI>pendebat, fultosque emuniit obice postis,<a name=227> </a>
<LI>ecce furens animis aderat Tirynthius omnemque<a name=228> </a>
<LI>accessum lustrans huc ora ferebat et illuc,<a name=229> </a>
<LI>dentibus infrendens.  Ter totum fervidus ira<a name=230> </a>
<LI>lustrat Aventini montem, ter saxea temptat<a name=231> </a>
<LI>limina nequiquam, ter fessus valle resedit. <a name=232> </a>
<LI>Stabat acuta silex, praecisis undique saxis<a name=233> </a>
<LI>speluncae dorso insurgens, altissima visu,<a name=234> </a>
<LI>dirarum nidis domus opportuna volucrum. <a name=235> </a>
<LI>Hanc, ut prona iugo laevum incumbebat in amnem,<a name=236> </a>
<LI>dexter in adversum nitens concussit et imis<a name=237> </a>
<LI>avolsam solvit radicibus; inde repente<a name=238> </a>
<LI>inpulit, inpulsu quo maximus intonat aether<a name=239> </a>
<LI>dissultant ripae refluitque exterritus amnis. <a name=240> </a>
<LI>At specus et Caci detecta apparuit ingens<a name=241> </a>
<LI>regia, et umbrosae penitus patuere cavernae: <a name=242> </a>
<LI>non secus ac siqua penitus vi terra dehiscens<a name=243> </a>
<LI>infernas reseret sedes et regna recludat<a name=244> </a>
<LI>pallida, dis invisa, superque immane barathrum<a name=245> </a>
<LI>cernatur, trepident inmisso lumine manes. <a name=246> </a>
<LI>Ergo insperata deprensum luce repente<a name=247> </a>
<LI>inclusumque cavo saxo atque insueta rudentem<a name=248> </a>
<LI>desuper Alcides telis premit omniaque arma<a name=249> </a>
<LI>advocat et ramis vastisque molaribus instat. <a name=250> </a>
<LI>Ille autem, neque enim fuga iam super ulla pericli,<a name=251> </a>
<LI>faucibus ingentem fumum (mirabile dictu)<a name=252> </a>
<LI>evomit involvitque domum caligine caeca,<a name=253> </a>
<LI>prospectum eripiens oculis, glomeratque sub antro<a name=254> </a>
<LI>fumiferam noctem commixtis igne tenebris. <a name=255> </a>
<LI>Non tulit Alcides animis seque ipse per ignem<a name=256> </a>
<LI>praecipiti iecit saltu, qua plurimus undam<a name=257> </a>
<LI>fumus agit nebulaque ingens specus aestuat atra. <a name=258> </a>
<LI>Hic Cacum in tenebris incendia vana vomentem<a name=259> </a>
<LI>corripit in nodum complexus et angit inhaerens<a name=260> </a>
<LI>elisos oculos et siccum sanguine guttur. <a name=261> </a>
<LI>Panditur extemplo foribus domus atra revolsis,<a name=262> </a>
<LI>abstractaeque boves abiurataeque rapinae<a name=263> </a>
<LI>caelo ostenduntur, pedibusque informe cadaver<a name=264> </a>
<LI>protrahitur.  Nequeunt expleri corda tuendo<a name=265> </a>
<LI>terribilis oculos, voltum villosaque saetis<a name=266> </a>
<LI>pectora semiferi atque extinctos faucibus ignis. <a name=267> </a>
<LI>Ex illo celebratus honos, laetique minores<a name=268> </a>
<LI>servavere diem, primusque Potitius auctor<a name=269> </a>
<LI>et domus Herculei custos Pinaria sacri. <a name=270> </a>
<LI>Hanc aram luco statuit, quae maxuma semper<a name=271> </a>
<LI>dicetur nobis et erit quae maxuma semper. <a name=272> </a>
<LI>Quare agite, o iuvenes, tantarum in munere laudum<a name=273> </a>
<LI>cingite fronde comas et pocula porgite dextris<a name=274> </a>
<LI>communemque vocate deum et date vina volentes.'<a name=275> </a>
<LI>Dixerat, Herculea bicolor cum populus umbra<a name=276> </a>
<LI>velavitque comas foliisque innexa pependit<a name=277> </a>
<LI>et sacer implevit dextram scyphus.  Ocius omnes<a name=278> </a>
<LI>in mensam laeti libant divosque precantur. <a name=279> </a>
<LI>    Devexo interea propior fit Vesper Olympo,<a name=280> </a>
<LI>iamque sacerdotes primusque Potitius ibant,<a name=281> </a>
<LI>pellibus in morem cincti, flammasque ferebant. <a name=282> </a>
<LI>Instaurant epulas et mensae grata secundae<a name=283> </a>
<LI>dona ferunt cumulantque oneratis lancibus aras. <a name=284> </a>
<LI>tum Salii ad cantus incensa altaria circum<a name=285> </a>
<LI>populeis adsunt evincti tempora ramis,<a name=286> </a>
<LI>hic iuvenum chorus, ille senum; qui carmine laudes<a name=287> </a>
<LI>Herculeas et facta ferunt:  ut prima novercae<a name=288> </a>
<LI>monstra manu geminosque premens eliserit angues,<a name=289> </a>
<LI>ut bello egregias idem disiecerit urbes,<a name=290> </a>
<LI>Troiamque Oechaliamque, ut duros mille labores<a name=291> </a>
<LI>rege sub Eurystheo fatis Iunonis iniquae<a name=292> </a>
<LI>pertulerit.  `Tu nubigenas, invicte, bimembris<a name=293> </a>
<LI>Hylaeeumque Pholumque, manu, tu Cresia mactas<a name=294> </a>
<LI>prodigia et vastum Nemeae sub rupe leonem. <a name=295> </a>
<LI>Te Stygii tremuere lacus, te ianitor Orci<a name=296> </a>
<LI>ossa super recubans antro semesa cruento;<a name=297> </a>
<LI>nec te ullae facies, non terruit ipse Typhoeus,<a name=298> </a>
<LI>arduus arma tenens; non te rationis egentem<a name=299> </a>
<LI>Lernaeus turba capitum circumstetit anguis. <a name=300> </a>
<LI>Salve, vera Iovis proles, decus addite divis,<a name=301> </a>
<LI>et nos et tua dexter adi pede sacra secundo.'<a name=302> </a>
<LI>Talia carminibus celebrant; super omnia Caci<a name=303> </a>
<LI>speluncam adiciunt spirantemque ignibus ipsum. <a name=304> </a>
<LI>Consonat omne nemus strepitu collesque resultant. <a name=305> </a>
<LI>    Exim se cuncti divinis rebus ad urbem<a name=306> </a>
<LI>perfectis referunt.  Ibat rex obsitus aevo<a name=307> </a>
<LI>et comitem Aenean iuxta natumque tenebat<a name=308> </a>
<LI>ingrediens varioque viam sermone levabat. <a name=309> </a>
<LI>miratur facilisque oculos fert omnia circum<a name=310> </a>
<LI>Aeneas capiturque locis et singula laetus<a name=311> </a>
<LI>exquiritque auditque virum monimenta priorum. <a name=312> </a>
<LI>Tum rex Euandrus, Romanae conditor arcis: <a name=313> </a>
<LI>`Haec nemora indigenae fauni nymphaeque tenebant<a name=314> </a>
<LI>gensque virum truncis et duro robore nata,<a name=315> </a>
<LI>quis neque mos neque cultus erat, nec iungere tauros<a name=316> </a>
<LI>aut componere opes norant aut parcere parto,<a name=317> </a>
<LI>sed rami atque asper victu venatus alebat. <a name=318> </a>
<LI>Primus ab aetherio venit Saturnus Olympo,<a name=319> </a>
<LI>arma Iovis fugiens et regnis exsul ademptis. <a name=320> </a>
<LI>Is genus indocile ac dispersum montibus altis<a name=321> </a>
<LI>composuit legesque dedit Latiumque vocari<a name=322> </a>
<LI>maluit, his quoniam latuisset tutis in oris. <a name=323> </a>
<LI>Aurea quae perhibent illo sub rege fuere<a name=324> </a>
<LI>saecula.  Sic placida populos in pace regebat,<a name=325> </a>
<LI>deterior donec paulatim ac decolor aetas<a name=326> </a>
<LI>et belli rabies et amor successit habendi. <a name=327> </a>
<LI>Tum manus Ausonia et gentes venere Sicanae,<a name=328> </a>
<LI>saepius et nomen posuit Saturnia tellus;<a name=329> </a>
<LI>tum reges asperque immani corpore Thybris,<a name=330> </a>
<LI>a quo post Itali fluvium cognomine Thybrim<a name=331> </a>
<LI>diximus, amisit verum vetus Albula nomen;<a name=332> </a>
<LI>me pulsum patria pelagique extrema sequentem<a name=333> </a>
<LI>Fortuna omnipotens et ineluctabile fatum<a name=334> </a>
<LI>his posuere locis matrisque egere tremenda<a name=335> </a>
<LI>Carmentis nymphae monita et deus auctor Apollo. <a name=336> </a>
<LI>    Vix ea dicta:  dehinc progressus monstrat et aram<a name=337> </a>
<LI>et Carmentalem Romani nomine portam<a name=338> </a>
<LI>quam memorant, nymphae priscum Carmentis honorem,<a name=339> </a>
<LI>vatis fatidicae, cecinit quae prima futuros<a name=340> </a>
<LI>Aeneadas magnos et nobile Pallanteum. <a name=341> </a>
<LI>Hinc lucum ingentem quem Romulus acer Asylum<a name=342> </a>
<LI>rettulit et gelida monstrat sub rupe Lupercal,<a name=343> </a>
<LI>Parrhasio dictum Panos de more Lycaei. <a name=344> </a>
<LI>Nec non et sacri monstrat nemus Argileti<a name=345> </a>
<LI>testaturque locum et letum docet hospitis Argi. <a name=346> </a>
<LI>Hinc ad Tarpeiam sedem et Capitolia ducit,<a name=347> </a>
<LI>aurea nunc, olim silvestribus horrida dumis. <a name=348> </a>
<LI>Iam tum religio pavidos terrebat agrestis<a name=349> </a>
<LI>dira loci, iam tum silvam saxumque tremebant. <a name=350> </a>
<LI>Hoc nemus, hunc,' inquit, `frondoso vertice collem<a name=351> </a>
<LI>(quis deus incertum est) habitat deus:  Arcades ipsum<a name=352> </a>
<LI>credunt se vidisse Iovem, cum saepe nigrantem<a name=353> </a>
<LI>aegida concuteret dextra nimbosque cieret. <a name=354> </a>
<LI>Haec duo praeterea disiectis oppida muris,<a name=355> </a>
<LI>reliquias veterumque vides monimenta virorum. <a name=356> </a>
<LI>Hanc Ianus pater, hanc Saturnus condidit arcem: <a name=357> </a>
<LI>Ianiculum huic, illi fuerat Saturnia nomen.'<a name=358> </a>
<LI>Talibus inter se dictis ad tecta subibant<a name=359> </a>
<LI>pauperis Euandri passimque armenta videbant<a name=360> </a>
<LI>Romanoque foro et lautis mugire Carinis. <a name=361> </a>
<LI>Ut ventum ad sedes:  `Haec,' inquit, `limina victor<a name=362> </a>
<LI>Alcides subiit, haec illum regia cepit. <a name=363> </a>
<LI>Aude, hospes, contemnere opes et te quoque dignum<a name=364> </a>
<LI>finge deo rebusque veni non asper egenis.'<a name=365> </a>
<LI>dixit et angusti subter fastigia tecti<a name=366> </a>
<LI>ingentem Aenean duxit stratisque locavit<a name=367> </a>
<LI>effultum foliis et pelle Libystidis ursae. <a name=368> </a>
<LI>Nox ruit et fuscis tellurem amplectitur alis. <a name=369> </a>
<LI>    At Venus haud animo nequiquam exterrita mater<a name=370> </a>
<LI>Laurentumque minis et duro mota tumultu<a name=371> </a>
<LI>Volcanum adloquitur thalamoque haec coniugis aureo<a name=372> </a>
<LI>incipit et dictis divinum adspirat amorem: <a name=373> </a>
<LI>`Dum bello Argolici vastabant Pergama reges<a name=374> </a>
<LI>debita casurasque inimicis ignibus arces,<a name=375> </a>
<LI>non ullum auxilium miseris, non arma rogavi<a name=376> </a>
<LI>artis opisque tuae nec te, carissime coniunx,<a name=377> </a>
<LI>incassumve tuos volui exercere labores,<a name=378> </a>
<LI>quamvis et Priami deberem plurima natis<a name=379> </a>
<LI>et durum Aeneae flevissem saepe laborem. <a name=380> </a>
<LI>Nunc Iovis imperiis Rutulorum constitit oris: <a name=381> </a>
<LI>ergo eadem supplex venio et sanctum mihi numen<a name=382> </a>
<LI>arma rogo genetrix nato.  Te filia Nerei,<a name=383> </a>
<LI>te potuit lacrimis Tithonia flectere coniunx. <a name=384> </a>
<LI>Aspice qui coeant populi, quae moenia clausis<a name=385> </a>
<LI>ferrum acuant portis in me exscidiumque meorum.'<a name=386> </a>
<LI>Dixerat et niveis hinc atque hinc diva lacertis<a name=387> </a>
<LI>cunctantem amplexu molli fovet.  Ille repente<a name=388> </a>
<LI>accepit solitam flammam, notusque medullas<a name=389> </a>
<LI>intravit calor et labefacta per ossa cucurrit: <a name=390> </a>
<LI>non secus atque olim tonitru cum rupta corusco<a name=391> </a>
<LI>ignea rima micans percurrit lumine nimbos. <a name=392> </a>
<LI>Sensit laeta dolis et formae conscia coniunx. <a name=393> </a>
<LI>Tum pater aeterno fatur devinctus amore: <a name=394> </a>
<LI>`Quid causas petis ex alto?  Fiducia cessit<a name=395> </a>
<LI>quo tibi, diva, mei?  Similis si cura fuisset,<a name=396> </a>
<LI>tum quoque fas nobis Teucros armare fuisset: <a name=397> </a>
<LI>nec pater omnipotens Troiam nec fata vetabant<a name=398> </a>
<LI>stare decemque alios Priamum superesse per annos. <a name=399> </a>
<LI>Et nunc, si bellare paras atque haec tibi mens est,<a name=400> </a>
<LI>quidquid in arte mea possum promittere curae,<a name=401> </a>
<LI>quod fieri ferro liquidove potest electro,<a name=402> </a>
<LI>quantum ignes animaeque valent, absiste precando<a name=403> </a>
<LI>viribus indubitare tuis.' Ea verba locutus<a name=404> </a>
<LI>optatos dedit amplexus placidumque petivit<a name=405> </a>
<LI>coniugis infusus gremio per membra soporem. <a name=406> </a>
<LI>    Inde ubi prima quies medio iam noctis abactae<a name=407> </a>
<LI>curriculo expulerat somnum, cum femina primum,<a name=408> </a>
<LI>cui tolerare colo vitam tenuique Minerva<a name=409> </a>
<LI>impositum, cinerem et sopitos suscitat ignes,<a name=410> </a>
<LI>noctem addens operi, famulasque ad lumina longo<a name=411> </a>
<LI>exercet penso, castum ut servare cubile<a name=412> </a>
<LI>coniugis et possit parvos educere natos: <a name=413> </a>
<LI>haud secus Ignipotens nec tempore segnior illo<a name=414> </a>
<LI>mollibus e stratis opera ad fabrilia surgit. <a name=415> </a>
<LI>Insula Sicanium iuxta latus Aeoliamque<a name=416> </a>
<LI>erigitur Liparen, fumantibus ardua saxis,<a name=417> </a>
<LI>quam subter specus et Cyclopum exesa caminis<a name=418> </a>
<LI>antra Aetnaea tonant validique incudibus ictus<a name=419> </a>
<LI>auditi referunt gemitus striduntque cavernis<a name=420> </a>
<LI>stricturae Chalybum et fornacibus ignis anhelat,<a name=421> </a>
<LI>Volcani domus et Volcania nomine tellus. <a name=422> </a>
<LI>Hoc tunc ignipotens caelo descendit ab alto. <a name=423> </a>
<LI>Ferrum exercebant vasto Cyclopes in antro,<a name=424> </a>
<LI>Brontesque Steropesque et nudus membra Pyragmon. <a name=425> </a>
<LI>His informatum manibus iam parte polita<a name=426> </a>
<LI>fulmen erat, toto genitor quae plurima caelo<a name=427> </a>
<LI>deicit in terras, pars inperfecta manebat. <a name=428> </a>
<LI>Tris imbris torti radios, tris nubis aquosae<a name=429> </a>
<LI>addiderant, rutili tris ignis et alitis austri: <a name=430> </a>
<LI>fulgores nunc horrificos sonitumque metumque<a name=431> </a>
<LI>miscebant operi flammisque sequacibus iras. <a name=432> </a>
<LI>Parte alia Marti currumque rotasque volucris<a name=433> </a>
<LI>instabant, quibus ille viros, quibus excitat urbes;<a name=434> </a>
<LI>aegidaque horriferam, turbatae Palladis arma,<a name=435> </a>
<LI>certatim squamis serpentum auroque polibant<a name=436> </a>
<LI>conexosque anguis ipsamque in pectore divae<a name=437> </a>
<LI>Gorgona, desecto vertentem lumina collo. <a name=438> </a>
<LI>`Tollite cuncta,' inquit, `coeptosque auferte labores,<a name=439> </a>
<LI>Aetnaei Cyclopes, et huc advertite mentem: <a name=440> </a>
<LI>arma acri facienda viro.  Nunc viribus usus,<a name=441> </a>
<LI>nunc manibus rapidis, omni nunc arte magistra. <a name=442> </a>
<LI>Praecipitate moras.' Nec plura effatus; at illi<a name=443> </a>
<LI>ocius incubuere omnes pariterque laborem<a name=444> </a>
<LI>sortiti.  Fluit aes rivis aurique metallum,<a name=445> </a>
<LI>volnificusque chalybs vasta fornace liquescit. <a name=446> </a>
<LI>Ingentum clipeum informant, unum omnia contra<a name=447> </a>
<LI>tela Latinorum, septenosque orbibus orbes<a name=448> </a>
<LI>impediunt.  Alii ventosis follibus auras<a name=449> </a>
<LI>accipiunt redduntque, alii stridentia tingunt<a name=450> </a>
<LI>aera lacu.  Gemit impositis incudibus antrum. <a name=451> </a>
<LI>Illi inter sese multa vi bracchia tollunt<a name=452> </a>
<LI>in numerum versantque tenaci forcipe massam. <a name=453> </a>
<LI>    Haec pater Aeoliis properat dum Lemnius oris,<a name=454> </a>
<LI>Euandrum ex humili tecto lux suscitat alma<a name=455> </a>
<LI>et matutini volucrum sub culmine cantus. <a name=456> </a>
<LI>Consurgit senior tunicaque inducitur artus<a name=457> </a>
<LI>et Tyrrhena pedum circumdat vincula plantis;<a name=458> </a>
<LI>tum lateri atque umeris Tegeaeum subligat ensem,<a name=459> </a>
<LI>demissa ab laeva pantherae terga retorquens. <a name=460> </a>
<LI>Nec non et gemini custodes limine ab alto<a name=461> </a>
<LI>praecedunt gressumque canes comitantur erilem. <a name=462> </a>
<LI>Hospitis Aeneae sedem et secreta petebat<a name=463> </a>
<LI>sermonum memor et promissi muneris heros. <a name=464> </a>
<LI>Nec minus Aeneas se matutinus agebat. <a name=465> </a>
<LI>Filius huic Pallas, illi comes ibat Achates. <a name=466> </a>
<LI>Congressi iungunt dextras mediisque residunt<a name=467> </a>
<LI>aedibus et licito tandem sermone fruuntur. <a name=468> </a>
<LI>Rex prior haec: <a name=469> </a>
<LI>`Maxume Teucrorum ductor, quo sospite numquam<a name=470> </a>
<LI>res equidem Troiae victas aut regna fatebor,<a name=471> </a>
<LI>nobis ad belli auxilium pro nomine tanto<a name=472> </a>
<LI>exiguae vires:  hinc Tusco claudimur amni,<a name=473> </a>
<LI>hinc Rutulus premit et murum circumsonat armis. <a name=474> </a>
<LI>Sed tibi ego ingentis populos opulentaque regnis<a name=475> </a>
<LI>iungere castra paro, quam fors inopina salutem<a name=476> </a>
<LI>ostentat:  fatis huc te poscentibus adfers. <a name=477> </a>
<LI>Haud procul hinc saxo incolitur fundata vetusto<a name=478> </a>
<LI>urbis Agyllinae sedes, ubi Lydia quondam<a name=479> </a>
<LI>gens, bello praeclara, iugis insedit Etruscis. <a name=480> </a>
<LI>Hanc multos florentem annos rex deinde superbo<a name=481> </a>
<LI>imperio et saevis tenuit Mezentius armis. <a name=482> </a>
<LI>Quid memorem infandas caedes, quid facta tyranni<a name=483> </a>
<LI>effera?  Di capiti ipsius generique reservent!<a name=484> </a>
<LI>Mortua quin etiam iungebat corpora vivis<a name=485> </a>
<LI>componens manibusque manus atque oribus ora,<a name=486> </a>
<LI>tormenti genus, et sanie taboque fluentis<a name=487> </a>
<LI>complexu in misero longa sic morte necabat. <a name=488> </a>
<LI>at fessi tandem cives infanda furentem<a name=489> </a>
<LI>armati circumsistunt ipsumque domumque,<a name=490> </a>
<LI>obtruncant socios, ignem ad fastigia iactant. <a name=491> </a>
<LI>Ille inter caedem Rutulorum elapsus in agros<a name=492> </a>
<LI>confugere et Turni defendier hospitis armis. <a name=493> </a>
<LI>Ergo omnis furiis surrexit Etruria iustis: <a name=494> </a>
<LI>regem ad supplicium praesenti Marte reposcunt. <a name=495> </a>
<LI>his ego te, Aenea, ductorem milibus addam. <a name=496> </a>
<LI>Toto namque fremunt condensae litore puppes<a name=497> </a>
<LI>Signaque ferre iubent; retinet longaevus haruspex<a name=498> </a>
<LI>fata canens, ``O Maeoniae delecta iuventus,<a name=499> </a>
<LI>flos veterum virtusque virum, quos iustus in hostem<a name=500> </a>
<LI>fert dolor et merita accendit Mezentius ira,<a name=501> </a>
<LI>nulli fas Italo tantam subiungere gentem: <a name=502> </a>
<LI>externos optate duces''; tum Etrusca resedit<a name=503> </a>
<LI>hoc acies campo, monitis exterrita divom. <a name=504> </a>
<LI>Ipse oratores ad me regnique coronam<a name=505> </a>
<LI>cum sceptro misit mandatque insignia Tarchon,<a name=506> </a>
<LI>succedam castris Tyrrhenaque regna capessam. <a name=507> </a>
<LI>Sed mihi tarda gelu saeclisque effeta senectus<a name=508> </a>
<LI>invidet imperium seraeque ad fortia vires. <a name=509> </a>
<LI>natum exhortarer, ni mixtus matre Sabella<a name=510> </a>
<LI>hinc partem patriae traheret.  Tu, cuius et annis<a name=511> </a>
<LI>et generi fatum indulgent, quem numina poscunt,<a name=512> </a>
<LI>ingredere, o Teucrum atque Italum fortissime ductor. <a name=513> </a>
<LI>hunc tibi praeterea, spes et solacia nostri,<a name=514> </a>
<LI>Pallanta adiungam; sub te tolerare magistro<a name=515> </a>
<LI>militiam et grave Martis opus, tua cernere facta<a name=516> </a>
<LI>adsuescat primis et te miretur ab annis. <a name=517> </a>
<LI>Arcadas huic equites bis centum, robora pubis<a name=518> </a>
<LI>lecta dabo totidemque suo tibi nomine Pallas.'<a name=519> </a>
<LI>    Vix ea fatus erat, defixique ora tenebant<a name=520> </a>
<LI>Aeneas Anchisiades et fidus Achates<a name=521> </a>
<LI>multaque dura suo tristi cum corde putabant,<a name=522> </a>
<LI>ni signum caelo Cytherea dedisset aperto. <a name=523> </a>
<LI>Namque inproviso vibratus ab aethere fulgor<a name=524> </a>
<LI>cum sonitu venit, et ruere omnia visa repente<a name=525> </a>
<LI>Tyrrhenusque tubae mugire per aethera clangor. <a name=526> </a>
<LI>Suspiciunt, iterum atque iterum fragor increpat ingens: <a name=527> </a>
<LI>arma inter nubem caeli regione serena<a name=528> </a>
<LI>per sudum rutilare vident et pulsa tonare. <a name=529> </a>
<LI>Obstipuere animis alii, sed Troius heros<a name=530> </a>
<LI>agnovit sonitum et divae promissa parentis. <a name=531> </a>
<LI>Tum memorat:  `Ne vero, hospes, ne quaere profecto,<a name=532> </a>
<LI>quem casum portenta ferant:  ego poscor Olympo. <a name=533> </a>
<LI>Hoc signum cecinit missuram diva creatrix,<a name=534> </a>
<LI>si bellum ingrueret, Volcaniaque arma per auras<a name=535> </a>
<LI>laturam auxilio. <a name=536> </a>
<LI>Heu quantae miseris caedes Laurentibus instant;<a name=537> </a>
<LI>quas poenas mihi, Turne, dabis; quam multa sub undas<a name=538> </a>
<LI>scuta virum galeasque et fortia corpora volves,<a name=539> </a>
<LI>Thybri pater! Poscant acies et foedera rumpant.'<a name=540> </a>
<LI>    Haec ubi dicta dedit, solio se tollit ab alto<a name=541> </a>
<LI>et primum Herculeis sopitas ignibus aras<a name=542> </a>
<LI>excitat hesternumque larem parvosque penatis<a name=543> </a>
<LI>laetus adit:  mactant lectas de more bidentis<a name=544> </a>
<LI>Euandrus pariter, pariter Troiana iuventus. <a name=545> </a>
<LI>Post hinc ad navis graditur sociosque revisit. <a name=546> </a>
<LI>Quorum de numero qui sese in bella sequantur<a name=547> </a>
<LI>praestantis virtute legit; pars cetera prona<a name=548> </a>
<LI>fertur aqua segnisque secundo defluit amni,<a name=549> </a>
<LI>nuntia ventura Ascanio rerumque patrisque. <a name=550> </a>
<LI>Dantur equi Teucris Tyrrhena petentibus arva;<a name=551> </a>
<LI>ducunt exsortem Aeneae, quem fulva leonis<a name=552> </a>
<LI>pellis obit totum, praefulgens unguibus aureis. <a name=553> </a>
<LI>    Fama volat parvam subito volgata per urbem,<a name=554> </a>
<LI>ocius ire equites Tyrrheni ad litora regis. <a name=555> </a>
<LI>vota metu duplicant matres, propiusque periclo<a name=556> </a>
<LI>it timor, et maior Martis iam apparet imago. <a name=557> </a>
<LI>tum pater Evandrus dextram complexus euntis<a name=558> </a>
<LI>haeret.  inexpletus lacrimans, ac talia fatur: <a name=559> </a>
<LI>`O mihi praeteritos referat si Iuppiter annos,<a name=560> </a>
<LI>(qualis eram, cum primam aciem Praeneste sub ipsa<a name=561> </a>
<LI>stravi scutorumque incendi victor acervos<a name=562> </a>
<LI>et regem hac Erulum dextra sub Tartara misi,<a name=563> </a>
<LI>nascenti cui tris animas Feronia mater<a name=564> </a>
<LI>(horrendum dictu) dederat; terna arma movenda,<a name=565> </a>
<LI>ter Leto sternendus erat; cui tunc tamen omnis<a name=566> </a>
<LI>abstulit haec animas dextra et totidem exuit armis: <a name=567> </a>
<LI>non ego nunc dulci amplexu divellerer usquam,<a name=568> </a>
<LI>nate, tuo, neque finitimo Mezentius umquam<a name=569> </a>
<LI>huic capiti insultans tot ferro saeva dedisset<a name=570> </a>
<LI>funera, tam multis viduasset civibus urbem. <a name=571> </a>
<LI>At vos, o superi, et divom tu maxume rector<a name=572> </a>
<LI>Iuppiter, Arcadii, quaeso, miserescite regis<a name=573> </a>
<LI>et patrias audite preces.  Si numina vestra<a name=574> </a>
<LI>incolumem Pallanta mihi, si fata reservant,<a name=575> </a>
<LI>si visurus eum vivo et venturus in unum: <a name=576> </a>
<LI>vitam oro, patior quemvis durare laborem. <a name=577> </a>
<LI>Sin aliquem infandum casum, Fortuna, minaris: <a name=578> </a>
<LI>nunc O nunc liceat crudelem abrumpere vitam,<a name=579> </a>
<LI>dum curae ambiguae, dum spes incerta futuri,<a name=580> </a>
<LI>dum te, care puer, mea sera et sola voluptas,<a name=581> </a>
<LI>complexu teneo, gravior neu nuntius auris<a name=582> </a>
<LI>volneret.' Haec genitor digressu dicta supremo<a name=583> </a>
<LI>fundebat:  famuli conlapsum in tecta ferebant. <a name=584> </a>
<LI>    Iamque adeo exierat portis equitatus apertis,<a name=585> </a>
<LI>Aeneas inter primos et fidus Achates,<a name=586> </a>
<LI>inde alii Troiae proceres, ipse agmine Pallas<a name=587> </a>
<LI>in medio chlamyde et pictis conspectus in armis: <a name=588> </a>
<LI>qualis ubi Oceani perfusus Lucifer unda,<a name=589> </a>
<LI>quem Venus ante alios astrorum diligit ignis,<a name=590> </a>
<LI>extulit os sacrum caelo tenebrasque resolvit. <a name=591> </a>
<LI>Stant pavidae in muris matres oculisque sequuntur<a name=592> </a>
<LI>pulveream nubem et fulgentis aere catervas. <a name=593> </a>
<LI>Olli per dumos, qua proxuma meta viarum,<a name=594> </a>
<LI>armati tendunt; it clamor, et agmine facto<a name=595> </a>
<LI>quadrupedante putrem sonitu quatit ungula campum. <a name=596> </a>
<LI>Est ingens gelidum lucus prope Caeritis amnem,<a name=597> </a>
<LI>religione patrum late sacer; undique colles<a name=598> </a>
<LI>inclusere cavi et nigra nemus abiete cingunt. <a name=599> </a>
<LI>Silvano fama est veteres sacrasse Pelasgos,<a name=600> </a>
<LI>arvorum pecorisque deo, lucumque diemque,<a name=601> </a>
<LI>qui primi finis aliquando habuere Latinos: <a name=602> </a>
<LI>haud procul hinc Tarcho et Tyrrheni tuta tenebant<a name=603> </a>
<LI>castra locis, celsoque omnis de colle videri<a name=604> </a>
<LI>iam poterat legio et latis tendebat in arvis. <a name=605> </a>
<LI>Huc pater Aeneas et bello lecta iuventus<a name=606> </a>
<LI>succedunt fessique et equos et corpora curant. <a name=607> </a>
<LI>    At Venus aetherios inter dea candida nimbos<a name=608> </a>
<LI>dona ferens aderat; natumque in valle reducta<a name=609> </a>
<LI>ut procul egelido secretum flumine vidit,<a name=610> </a>
<LI>talibus adfata est dictis seque obtulit ultro: <a name=611> </a>
<LI>`En perfecta mei promissa coniugis arte<a name=612> </a>
<LI>munera, ne mox aut Laurentis, nate, superbos<a name=613> </a>
<LI>aut acrem dubites in proelia poscere Turnum:'<a name=614> </a>
<LI>Dixit et amplexus nati Cytherea petivit,<a name=615> </a>
<LI>arma sub adversa posuit radiantia quercu. <a name=616> </a>
<LI>Ille, deae donis et tanto laetus honore,<a name=617> </a>
<LI>expleri nequit atque oculos per singula volvit<a name=618> </a>
<LI>miraturque interque manus et bracchia versat<a name=619> </a>
<LI>terribilem cristis galeam flammasque vomentem<a name=620> </a>
<LI>fatiferumque ensem, loricam ex aere rigentem<a name=621> </a>
<LI>sanguineam ingentem, qualis cum caerula nubes<a name=622> </a>
<LI>solis inardescit radiis longeque refulget;<a name=623> </a>
<LI>tum levis ocreas electro auroque recocto<a name=624> </a>
<LI>hastamque et clipei non enarrabile textum. <a name=625> </a>
<LI>Illic res Italas Romanorumque triumphos<a name=626> </a>
<LI>haud vatum ignarus venturique inscius aevi<a name=627> </a>
<LI>fecerat ignipotens, illic genus omne futurae<a name=628> </a>
<LI>stirpis ab Ascanio.  pugnataque in ordine bella. <a name=629> </a>
<LI>fecerat et viridi fetam Mavortis in antro<a name=630> </a>
<LI>procubuisse lupam, geminos huic ubera circum<a name=631> </a>
<LI>ludere pendentis pueros et lambere matrem<a name=632> </a>
<LI>impavidos, illam tereti cervice reflexa<a name=633> </a>
<LI>mulcere alternos et corpora fingere lingua. <a name=634> </a>
<LI>Nec procul hinc Romam et raptas sine more Sabinas<a name=635> </a>
<LI>consessu caveae magnis circensibus actis<a name=636> </a>
<LI>addiderat subitoque novum consurgere bellum<a name=637> </a>
<LI>Romulidis Tatioque seni Curibusque severis. <a name=638> </a>
<LI>Post idem inter se posito certamine reges<a name=639> </a>
<LI>armati Iovis ante aram paterasque tenentes<a name=640> </a>
<LI>stabant et caesa iungebant foedera porca. <a name=641> </a>
<LI>Haud procul inde citae Mettum in diversa quadrigae<a name=642> </a>
<LI>distulerant, at tu dictis, Albane, maneres,<a name=643> </a>
<LI>raptabatque viri mendacis viscera Tullus<a name=644> </a>
<LI>per silvam, et sparsi rorabant sanguine vepres. <a name=645> </a>
<LI>Nec non Tarquinium eiectum Porsenna iubebat<a name=646> </a>
<LI>accipere ingentique urbem obsidione premebat: <a name=647> </a>
<LI>Aeneadae in ferrum pro libertate ruebant. <a name=648> </a>
<LI>Illum indignanti similem similemque minanti<a name=649> </a>
<LI>aspiceres, pontem auderet quia vellere Cocles<a name=650> </a>
<LI>et fluvium vinclis innaret Cloelia ruptis. <a name=651> </a>
<LI>In summo custos Tarpeiae Manlius arcis<a name=652> </a>
<LI>stabat pro templo et Capitolia celsa tenebat,<a name=653> </a>
<LI>Romuleoque recens horrebat regia culmo. <a name=654> </a>
<LI>Atque hic auratis volitans argenteus anser<a name=655> </a>
<LI>porticibus Gallos in limine adesse canebat. <a name=656> </a>
<LI>Galli per dumos aderant arcemque tenebant,<a name=657> </a>
<LI>defensi tenebris et dono noctis opacae: <a name=658> </a>
<LI>aurea caesaries ollis atque aurea vestis,<a name=659> </a>
<LI>virgatis lucent sagulis, tum lactea colla<a name=660> </a>
<LI>auro innectuntur, duo quisque Alpina coruscant<a name=661> </a>
<LI>gaesa manu, scutis protecti corpora longis. <a name=662> </a>
<LI>Hic exsultantis Salios nudosque Lupercos<a name=663> </a>
<LI>lanigerosque apices et lapsa ancilia caelo<a name=664> </a>
<LI>extuderat, castae ducebant sacra per urbem<a name=665> </a>
<LI>pilentis matres in mollibus.  Hinc procul addit<a name=666> </a>
<LI>Tartareas etiam sedes, alta ostia Ditis,<a name=667> </a>
<LI>et scelerum poenas et te, Catilina, minaci<a name=668> </a>
<LI>pendentem scopulo Furiarumque ora trementem,<a name=669> </a>
<LI>secretosque pios, his dantem iura Catonem. <a name=670> </a>
<LI>Haec inter tumidi late maris ibat imago<a name=671> </a>
<LI>aurea, sed fluctu spumabant caerula cano;<a name=672> </a>
<LI>et circum argento clari delphines in orbem<a name=673> </a>
<LI>aequora verrebant caudis aestumque secabant. <a name=674> </a>
<LI>In medio classis aeratas, Actia bella,<a name=675> </a>
<LI>cernere erat, totumque instructo Marte videres<a name=676> </a>
<LI>fervere Leucaten auroque effulgere fluctus. <a name=677> </a>
<LI>Hinc Augustus agens Italos in proelia Caesar<a name=678> </a>
<LI>cum patribus populoque, penatibus et magnis dis,<a name=679> </a>
<LI>stans celsa in puppi; geminas cui tempora flammas<a name=680> </a>
<LI>laeta vomunt patriumque aperitur vertice sidus. <a name=681> </a>
<LI>Parte alia ventis et dis Agrippa secundis<a name=682> </a>
<LI>arduus agmen agens; cui, belli insigne superbum,<a name=683> </a>
<LI>tempora navali fulgent rostrata corona. <a name=684> </a>
<LI>Hinc ope barbarica variisque Antonius armis,<a name=685> </a>
<LI>victor ab Aurorae populis et litore rubro,<a name=686> </a>
<LI>Aegyptum viresque Orientis et ultima secum<a name=687> </a>
<LI>Bactra vehit, sequiturque (nefas) Aegyptia coniunx. <a name=688> </a>
<LI>Una omnes ruere, ac totum spumare reductis<a name=689> </a>
<LI>convolsum remis rostrisque tridentibus aequor. <a name=690> </a>
<LI>alta petunt:  pelago credas innare revolsas<a name=691> </a>
<LI>Cycladas aut montis concurrere montibus altos,<a name=692> </a>
<LI>tanta mole viri turritis puppibus instant. <a name=693> </a>
<LI>stuppea flamma manu telisque volatile ferrum<a name=694> </a>
<LI>spargitur, arva nova Neptunia caede rubescunt. <a name=695> </a>
<LI>Regina in mediis patrio vocat agmina sistro<a name=696> </a>
<LI>necdum etiam geminos a tergo respicit anguis. <a name=697> </a>
<LI>omnigenumque deum monstra et latrator Anubis<a name=698> </a>
<LI>contra Neptunum et Venerem contraque Minervam<a name=699> </a>
<LI>tela tenent.  Saevit medio in certamine Mavors<a name=700> </a>
<LI>caelatus ferro tristesque ex aethere Dirae,<a name=701> </a>
<LI>et scissa gaudens vadit Discordia palla,<a name=702> </a>
<LI>quam cum sanguineo sequitur Bellona flagello. <a name=703> </a>
<LI>Actius haec cernens arcum tendebat Apollo<a name=704> </a>
<LI>desuper:  omnis eo terrore Aegyptus et Indi,<a name=705> </a>
<LI>omnis Arabs, omnes vertebant terga Sabaei. <a name=706> </a>
<LI>Ipsa videbatur ventis regina vocatis<a name=707> </a>
<LI>vela dare et laxos iam iamque inmittere funis. <a name=708> </a>
<LI>Illam inter caedes pallentem morte futura<a name=709> </a>
<LI>fecerat Ignipotens undis et Iapyge ferri,<a name=710> </a>
<LI>contra autem magno maerentem corpore Nilum<a name=711> </a>
<LI>pandentemque sinus et tota veste vocantem<a name=712> </a>
<LI>caeruleum in gremium latebrosaque flumina victos. <a name=713> </a>
<LI>At Caesar, triplici invectus Romana triumpho<a name=714> </a>
<LI>moenia, dis Italis votum inmortale sacrabat,<a name=715> </a>
<LI>maxuma tercentum totam delubra per urbem. <a name=716> </a>
<LI>Laetitia ludisque viae plausuque fremebant;<a name=717> </a>
<LI>omnibus in templis matrum chorus, omnibus arae;<a name=718> </a>
<LI>ante aras terram caesi stravere iuvenci. <a name=719> </a>
<LI>Ipse, sedens niveo candentis limine Phoebi,<a name=720> </a>
<LI>dona recognoscit populorum aptatque superbis<a name=721> </a>
<LI>postibus; incedunt victae longo ordine gentes,<a name=722> </a>
<LI>quam variae linguis, habitu tam vestis et armis. <a name=723> </a>
<LI>Hic Nomadum genus et discinctos Mulciber Afros,<a name=724> </a>
<LI>hic Lelegas Carasque sagittiferosque Gelonos<a name=725> </a>
<LI>finxerat; Euphrates ibat iam mollior undis,<a name=726> </a>
<LI>extremique hominum Morini, Rhenusque bicornis,<a name=727> </a>
<LI>indomitique Dahae, et pontem indignatus Araxes. <a name=728> </a>
<LI>    Talia per clipeum Volcani, dona parentis,<a name=729> </a>
<LI>miratur rerumque ignarus imagine gaudet,<a name=730> </a>
<LI>attollens umero famamque et fata nepotum. <a name=731> </a>


<P>
<P  align=center>PUBLI VERGILI MARONIS
<P  align=center>GEORGICON
<P  align=center>LIBER I
<P>
<P>
<P><OL><LI>Quid faciat laetas segetes, quo sidere terram<a name=1> </a>
<LI>vertere, Maecenas, ulmisque adiungere vitis<a name=2> </a>
<LI>conveniat, quae cura boum, qui cultus habendo<a name=3> </a>
<LI>sit pecori, apibus quanta experientia parcis,<a name=4> </a>
<LI>hinc canere incipiam.  Vos, o clarissima mundi<a name=5> </a>
<LI>lumina, labentem caelo quae ducitis annum,<a name=6> </a>
<LI>Liber et alma Ceres, vestro si munere tellus<a name=7> </a>
<LI>Chaoniam pingui glandem mutavit arista,<a name=8> </a>
<LI>poculaque inventis Acheloia miscuit uvis;<a name=9> </a>
<LI>et vos, agrestum praesentia numina, Fauni,<a name=10> </a>
<LI>ferte simul Faunique pedem Dryadesque puellae: <a name=11> </a>
<LI>Munera vestra cano.  Tuque o, cui prima frementem<a name=12> </a>
<LI>fudit equum magno tellus percussa tridenti,<a name=13> </a>
<LI>Neptune; et cultor nemorum, cui pinguia Ceae<a name=14> </a>
<LI>ter centum nivei tondent dumeta iuvenci;<a name=15> </a>
<LI>ipse nemus linquens patrium saltusque Lycaei,<a name=16> </a>
<LI>Pan, ovium custos, tua si tibi Maenala curae,<a name=17> </a>
<LI>adsis, o Tegeaee, favens, oleaeque Minerva<a name=18> </a>
<LI>inventrix, uncique puer monstrator aratri,<a name=19> </a>
<LI>et teneram ab radice ferens, Silvane, cupressum,<a name=20> </a>
<LI>dique deaeque omnes, studium quibus arva tueri,<a name=21> </a>
<LI>quique novas alitis non ullo semine fruges,<a name=22> </a>
<LI>quique satis largum caelo demittitis imbrem;<a name=23> </a>
<LI>tuque adeo, quem mox quae sint habitura deorum<a name=24> </a>
<LI>concilia, incertum est, urbisne invisere, Caesar,<a name=25> </a>
<LI>terrarumque velis curam et te maximus orbis<a name=26> </a>
<LI>auctorem frugum tempestatumque potentem<a name=27> </a>
<LI>accipiat, cingens materna tempora myrto,<a name=28> </a>
<LI>an deus inmensi venias maris ac tua nautae<a name=29> </a>
<LI>numina sola colant, tibi serviat ultima Thule<a name=30> </a>
<LI>teque sibi generum Tethys emat omnibus undis,<a name=31> </a>
<LI>anne novum tardis sidus te mensibus addas,<a name=32> </a>
<LI>qua locus Erigonen inter Chelasque sequentis<a name=33> </a>
<LI>panditur - ipse tibi iam bracchia contrahit ardens<a name=34> </a>
<LI>Scorpius et caeli iusta plus parte reliquit - <a name=35> </a>
<LI>quidquid eris, - nam te nec sperant Tartara regem<a name=36> </a>
<LI>nec tibi regnandi veniat tam dira cupido,<a name=37> </a>
<LI>quamvis Elysios miretur Graecia campos<a name=38> </a>
<LI>nec repetita sequi curet Proserpina matrem - <a name=39> </a>
<LI>da facilem cursum atque audacibus adnue coeptis<a name=40> </a>
<LI>ignarosque viae mecum miseratus agrestis<a name=41> </a>
<LI>ingredere et votis iam nunc adsuesce vocari.  <a name=42> </a>
<LI>    Vere novo, gelidus canis cum montibus humor<a name=43> </a>
<LI>liquitur et Zephyro putris se glaeba resolvit,<a name=44> </a>
<LI>depresso incipiat iam tum mihi taurus aratro<a name=45> </a>
<LI>ingemere et sulco attritus splendescere vomer.  <a name=46> </a>
<LI>Illa seges demum votis respondet avari<a name=47> </a>
<LI>agricolae, bis quae solem, bis frigora sensit;<a name=48> </a>
<LI>illius inmensae ruperunt horrea messes.  <a name=49> </a>
<LI>At prius ignotum ferro quam scindimus aequor,<a name=50> </a>
<LI>ventos et varium caeli praediscere morem<a name=51> </a>
<LI>cura sit ac patrios cultusque habitusque locorum<a name=52> </a>
<LI>et quid quaeque ferat regio et quid quaeque recuset.  <a name=53> </a>
<LI>Hic segetes, illic veniunt felicius uvae,<a name=54> </a>
<LI>arborei fetus alibi, atque iniussa virescunt<a name=55> </a>
<LI>gramina.  Nonne vides, croceos ut Tmolus odores,<a name=56> </a>
<LI>India mittit ebur, molles sua tura Sabaei,<a name=57> </a>
<LI>at Chalybes nudi ferrum, virosaque Pontus<a name=58> </a>
<LI>castorea, Eliadum palmas Epiros equarum.  <a name=59> </a>
<LI>Continuo has leges aeternaque foedera certis<a name=60> </a>
<LI>inposuit natura locis, quo tempore primum<a name=61> </a>
<LI>Deucalion vacuum lapides iactavit in orbem,<a name=62> </a>
<LI>unde homines nati, durum genus.  Ergo age, terrae<a name=63> </a>
<LI>pingue solum primis extemplo a mensibus anni<a name=64> </a>
<LI>fortes invertant tauri glaebasque iacentis<a name=65> </a>
<LI>pulverulenta coquat maturis solibus aestas;<a name=66> </a>
<LI>at si non fuerit tellus fecunda, sub ipsum<a name=67> </a>
<LI>Arcturum tenui sat erit suspendere sulco: <a name=68> </a>
<LI>illic, officiant laetis ne frugibus herbae,<a name=69> </a>
<LI>hic, sterilem exiguus ne deserat humor harenam.  <a name=70> </a>
<LI>    Alternis idem tonsas cessare novalis<a name=71> </a>
<LI>et segnem patiere situ durescere campum;<a name=72> </a>
<LI>aut ibi flava seres mutato sidere farra,<a name=73> </a>
<LI>unde prius laetum siliqua quassante legumen<a name=74> </a>
<LI>aut tenuis fetus viciae tristisque lupini<a name=75> </a>
<LI>sustuleris fragilis calamos silvamque sonantem.  <a name=76> </a>
<LI>Urit enim lini campum seges, urit avenae,<a name=77> </a>
<LI>urunt Lethaeo perfusa papavera somno: <a name=78> </a>
<LI>sed tamen alternis facilis labor, arida tantum<a name=79> </a>
<LI>ne saturare fimo pingui pudeat sola neve<a name=80> </a>
<LI>effetos cinerem inmundum iactare per agros.  <a name=81> </a>
<LI>Sic quoque mutatis requiescunt fetibus arva;<a name=82> </a>
<LI>nec nulla interea est inaratae gratia terrae.  <a name=83> </a>
<LI>Saepe etiam sterilis incendere profuit agros<a name=84> </a>
<LI>atque levem stipulam crepitantibus urere flammis: <a name=85> </a>
<LI>sive inde occultas viris et pabula terrae<a name=86> </a>
<LI>pinguia concipiunt, sive illis omne per ignem<a name=87> </a>
<LI>excoquitur vitium atque exsudat inutilis humor,<a name=88> </a>
<LI>seu pluris calor ille vias et caeca relaxat<a name=89> </a>
<LI>spiramenta, novas veniat qua sucus in herbas,<a name=90> </a>
<LI>seu durat magis et venas adstringit hiantis,<a name=91> </a>
<LI>ne tenues pluviae rapidive potentia solis<a name=92> </a>
<LI>acrior aut Boreae penetrabile frigus adurat.  <a name=93> </a>
<LI>Multum adeo, rastris glaebas qui frangit inertis<a name=94> </a>
<LI>vimineasque trahit cratis, iuvat arva, neque illum<a name=95> </a>
<LI>flava Ceres alto nequiquam spectat Olympo;<a name=96> </a>
<LI>et qui, proscisso quae suscitat aequore terga,<a name=97> </a>
<LI>rursus in obliquum verso perrumpit aratro,<a name=98> </a>
<LI>exercetque frequens tellurem atque imperat arvis.  <a name=99> </a>
<LI>Humida solstitia atque hiemes orate serenas,<a name=100> </a>
<LI>agricolae; hiberno laetissima pulvere farra,<a name=101> </a>
<LI>laetus ager:  nullo tantum se Mysia cultu<a name=102> </a>
<LI>iactat et ipsa suas mirantur Gargara messis.  <a name=103> </a>
<LI>Quid dicam, iacto qui semine comminus arva<a name=104> </a>
<LI>insequitur cumulosque ruit male pinguis harenae<a name=105> </a>
<LI>deinde satis fluvium inducit rivosque sequentis<a name=106> </a>
<LI>et, cum exustus ager morientibus aestuat herbis,<a name=107> </a>
<LI>ecce supercilio clivosi tramitis undam<a name=108> </a>
<LI>elicit.  illa cadens raucum per levia murmur<a name=109> </a>
<LI>saxa ciet, scatebrisque arentia temperat arva.  <a name=110> </a>
<LI>Quid qui, ne gravidis procumbat culmus aristis,<a name=111> </a>
<LI>luxuriem segetum tenera depascit in herba,<a name=112> </a>
<LI>cum primum sulcos aequant sata.  quique paludis<a name=113> </a>
<LI>collectum humorem bibula deducit harena.  <a name=114> </a>
<LI>Praesertim incertis si mensibus amnis abundans<a name=115> </a>
<LI>exit et obducto late tenet omnia limo,<a name=116> </a>
<LI>unde cavae tepido sudant humore lacunae.  <a name=117> </a>
<LI>    Nec tamen, haec cum sint hominumque boumque labores<a name=118> </a>
<LI>versando terram experti, nihil inprobus anser<a name=119> </a>
<LI>Strymoniaeque grues et amaris intiba fibris<a name=120> </a>
<LI>officiunt aut umbra nocet.  Pater ipse colendi<a name=121> </a>
<LI>haud facilem esse viam voluit, primusque per artem<a name=122> </a>
<LI>movit agros curis acuens mortalia corda<a name=123> </a>
<LI>nec torpere gravi passus sua regna veterno. <a name=124> </a>
<LI>Ante Iovem nulli subigebant arva coloni;<a name=125> </a>
<LI>ne signare quidem aut partiri limite campum<a name=126> </a>
<LI>fas erat:  in medium quaerebant ipsaque tellus<a name=127> </a>
<LI>omnia liberius nullo poscente ferebat.  <a name=128> </a>
<LI>Ille malum virus serpentibus addidit atris<a name=129> </a>
<LI>praedarique lupos iussit pontumque moveri,<a name=130> </a>
<LI>mellaque decussit foliis ignemque removit<a name=131> </a>
<LI>et passim rivis currentia vina repressit,<a name=132> </a>
<LI>ut varias usus meditando extunderet artis<a name=133> </a>
<LI>paulatim et sulcis frumenti quaereret herbam. <a name=134> </a>
<LI>[Ut silicis venis abstrusum excuderet ignem.] <a name=135> </a>
<LI>Tunc alnos primum fluvii sensere cavatas;<a name=136> </a>
<LI>navita tum stellis numeros et nomina fecit,<a name=137> </a>
<LI>Pleiadas, Hyadas, claramque Lycaonis Arcton;<a name=138> </a>
<LI>tum laqueis captare feras et fallere visco<a name=139> </a>
<LI>inventum et magnos canibus circumdare saltus;<a name=140> </a>
<LI>atque alius latum funda iam verberat amnem<a name=141> </a>
<LI>alta petens, pelagoque alius trahit humida lina;<a name=142> </a>
<LI>tum ferri rigor atque argutae lamina serrae, - <a name=143> </a>
<LI>nam primi cuneis scindebant fissile lignum<a name=144> </a>
<LI>tum variae venere artes.  Labor omnia vicit<a name=145> </a>
<LI>inprobus et duris urgens in rebus egestas.  <a name=146> </a>
<LI>Prima Ceres ferro mortalis vertere terram<a name=147> </a>
<LI>instituit, cum iam glandes atque arbuta sacrae<a name=148> </a>
<LI>deficerent silvae et victum Dodona negaret.  <a name=149> </a>
<LI>Mox et frumentis labor additus, ut mala culmos<a name=150> </a>
<LI>esset robigo segnisque horreret in arvis<a name=151> </a>
<LI>carduus; intereunt segetes, subit aspera silva,<a name=152> </a>
<LI>lappaeque tribolique, interque nitentia culta<a name=153> </a>
<LI>infelix lolium et steriles dominantur avenae.  <a name=154> </a>
<LI>Quod nisi et adsiduis herbam insectabere rastris,<a name=155> </a>
<LI>et sonitu terrebis aves, et ruris opaci<a name=156> </a>
<LI>falce premes umbras votisque vocaveris imbrem,<a name=157> </a>
<LI>heu magnum alterius frustra spectabis acervum,<a name=158> </a>
<LI>concussaque famem in silvis solabere quercu.  <a name=159> </a>
<LI>    Dicendum et, quae sint duris agrestibus arma,<a name=160> </a>
<LI>quis sine nec potuere seri nec surgere messes: <a name=161> </a>
<LI>vomis et inflexi primum grave robur aratri<a name=162> </a>
<LI>tardaque Eleusinae matris volventia plaustra<a name=163> </a>
<LI>tribulaque traheaeque et iniquo pondere rastri;<a name=164> </a>
<LI>virgea praeterea Celei vilisque supellex,<a name=165> </a>
<LI>arbuteae crates et mystica vannus Iacchi.  <a name=166> </a>
<LI>Omnia quae multo ante memor provisa repones,<a name=167> </a>
<LI>si te digna manet divini gloria ruris.  <a name=168> </a>
<LI>Continuo in silvis magna vi flexa domatur<a name=169> </a>
<LI>in burim et curvi formam accipit ulmus aratri.  <a name=170> </a>
<LI>Huic a stirpe pedes temo protentus in octo,<a name=171> </a>
<LI>binae aures, duplici aptantur dentalia dorso<a name=172> </a>
<LI>caeditur et tilia ante iugo levis altaque fagus,<a name=173> </a>
<LI>stivaque, quae currus a tergo torqueat imos,<a name=174> </a>
<LI>et suspensa focis explorat robora fumus.  <a name=175> </a>
<LI>    Possum multa tibi veterum praecepta referre,<a name=176> </a>
<LI>ni refugis tenuisque piget cognoscere curas.  <a name=177> </a>
<LI>Area cum primis ingenti aequanda cylindro<a name=178> </a>
<LI>et vertenda manu et creta solidanda tenaci,<a name=179> </a>
<LI>ne subeant herbae neu pulvere victa fatiscat,<a name=180> </a>
<LI>tum variae inludant pestes:  saepe exiguus mus<a name=181> </a>
<LI>sub terris posuitque domos atque horrea fecit,<a name=182> </a>
<LI>aut oculis capti fodere cubilia talpae,<a name=183> </a>
<LI>inventusque cavis bufo et quae plurima terrae<a name=184> </a>
<LI>monstra ferunt, populatque ingentem farris acervum<a name=185> </a>
<LI>curculio atque inopi metuens formica senectae.  <a name=186> </a>
<LI>Contemplator item, cum se nux plurima silvis<a name=187> </a>
<LI>induet in florem et ramos curvabit olentis.  <a name=188> </a>
<LI>Si superant fetus, pariter frumenta sequentur<a name=189> </a>
<LI>magnaque cum magno veniet tritura calore;<a name=190> </a>
<LI>at si luxuria foliorum exuberat umbra,<a name=191> </a>
<LI>nequiquam pinguis palea teret area culmos.  <a name=192> </a>
<LI>Semina vidi equidem multos medicare serentis<a name=193> </a>
<LI>et nitro prius et nigra perfundere amurca,<a name=194> </a>
<LI>grandior ut fetus siliquis fallacibus esset,<a name=195> </a>
<LI>et, quamvis igni exiguo, properata maderent.  <a name=196> </a>
<LI>Vidi lecta diu et multo spectata labore<a name=197> </a>
<LI>degenerare tamen, ni vis humana quot annis<a name=198> </a>
<LI>maxima quaeque manu legeret.  Sic omnia fatis<a name=199> </a>
<LI>in peius ruere ac retro sublapsa referri,<a name=200> </a>
<LI>non aliter, quam qui adverso vix flumine lembum<a name=201> </a>
<LI>remigiis subigit, si bracchia forte remisit,<a name=202> </a>
<LI>atque illum in praeceps prono rapit alveus amni. <a name=203> </a>
<LI>    Praeterea tam sunt Arcturi sidera nobis<a name=204> </a>
<LI>Haedorumque dies servandi et lucidus Anguis,<a name=205> </a>
<LI>quam quibus in patriam ventosa per aequora vectis<a name=206> </a>
<LI>pontus et ostriferi fauces temptantur Abydi.  <a name=207> </a>
<LI>Libra die somnique pares ubi fecerit horas<a name=208> </a>
<LI>et medium luci atque umbris iam dividit orbem,<a name=209> </a>
<LI>exercete, viri, tauros, serite hordea campis<a name=210> </a>
<LI>usque sub extremum brumae intractabilis imbrem;<a name=211> </a>
<LI>nec non et lini segetem et Cereale papaver<a name=212> </a>
<LI>tempus humo tegere et iamdudum incumbere aratris,<a name=213> </a>
<LI>dum sicca tellure licet, dum nubila pendent.  <a name=214> </a>
<LI>Vere fabis satio; tum te quoque, Medica, putres<a name=215> </a>
<LI>accipiunt sulci et milio venit annua cura,<a name=216> </a>
<LI>candidus auratis aperit cum cornibus annum<a name=217> </a>
<LI>Taurus et averso cedens Canis occidit astro.  <a name=218> </a>
<LI>At si triticeam in messem robustaque farra<a name=219> </a>
<LI>exercebis humum solisque instabis aristis,<a name=220> </a>
<LI>ante tibi Eoae Atlantides abscondantur<a name=221> </a>
<LI>Gnosiaque ardentis decedat stella Coronae,<a name=222> </a>
<LI>debita quam sulcis committas semina quamque<a name=223> </a>
<LI>invitae properes anni spem credere terrae.  <a name=224> </a>
<LI>Multi ante occasum Maiae coepere; sed illos<a name=225> </a>
<LI>exspectata seges vanis elusit avenis.  <a name=226> </a>
<LI>Si vero viciamque seres vilemque phaselum<a name=227> </a>
<LI>nec Pelusiacae curam aspernabere lentis,<a name=228> </a>
<LI>haud obscura cadens mittet tibi signa Bootes: <a name=229> </a>
<LI>incipe et ad medias sementem extende pruinas.  <a name=230> </a>
<LI>    Idcirco certis dimensum partibus orbem<a name=231> </a>
<LI>per duodena regit mundi Sol aureus astra.  <a name=232> </a>
<LI>Quinque tenent caelum zonae; quarum una corusco<a name=233> </a>
<LI>semper sole rubens et torrida semper ab igni;<a name=234> </a>
<LI>quam circum extremae dextra laevaque trahuntur<a name=235> </a>
<LI>caeruleae, glacie concretae atque imbribus atris;<a name=236> </a>
<LI>has inter mediamque duae mortalibus aegris<a name=237> </a>
<LI>munere concessae divom, et via secta per ambas,<a name=238> </a>
<LI>obliquus qua se signorum verteret ordo.  <a name=239> </a>
<LI>Mundus, ut ad Scythiam Rhipaeasque arduus arces<a name=240> </a>
<LI>consurgit, premitur Libyae devexus in austros.  <a name=241> </a>
<LI>Hic vertex nobis semper sublimis; at illum<a name=242> </a>
<LI>sub pedibus Styx atra videt Manesque profundi.  <a name=243> </a>
<LI>Maximus hic flexu sinuoso elabitur Anguis<a name=244> </a>
<LI>circum perque duas in morem fluminis Arctos,<a name=245> </a>
<LI>Arctos Oceani metuentis aequore tingui.  <a name=246> </a>
<LI>Illic, ut perhibent, aut intempesta silet nox,<a name=247> </a>
<LI>semper et obtenta densentur nocte tenebrae,<a name=248> </a>
<LI>aut redit a nobis Aurora diemque reducit;<a name=249> </a>
<LI>nosque ubi primus equis Oriens adflavit anhelis,<a name=250> </a>
<LI>illic, sera rubens accendit lumina Vesper.  <a name=251> </a>
<LI>Hinc tempestates dubio praediscere caelo<a name=252> </a>
<LI>possumus, hinc messisque diem tempusque serendi,<a name=253> </a>
<LI>et quando infidum remis inpellere marmor<a name=254> </a>
<LI>conveniat, quando armatas deducere classis,<a name=255> </a>
<LI>aut tempestivam silvis evertere pinum.  <a name=256> </a>
<LI>    Nec frustra signorum obitus speculamur et ortus,<a name=257> </a>
<LI>temporibusque parem diversis quattuor annum.  <a name=258> </a>
<LI>Frigidus agricolam si quando continet imber,<a name=259> </a>
<LI>multa, forent quae mox caelo properanda sereno,<a name=260> </a>
<LI>maturare datur:  durum procudit arator<a name=261> </a>
<LI>vomeris obtunsi dentem, cavat arbore lintres,<a name=262> </a>
<LI>aut pecori signum aut numeros inpressit acervis.  <a name=263> </a>
<LI>Exacuunt alii vallos furcasque bicornis<a name=264> </a>
<LI>atque Amerina parant lentae retinacula viti.  <a name=265> </a>
<LI>Nunc facilis rubea texatur fiscina virga,<a name=266> </a>
<LI>nunc torrete igni fruges, nunc frangite saxo.  <a name=267> </a>
<LI>Quippe etiam festis quaedam exercere diebus<a name=268> </a>
<LI>fas et iura sinunt; rivos deducere nulla<a name=269> </a>
<LI>religio vetuit, segeti praetendere saepem,<a name=270> </a>
<LI>insidias avibus moliri, incendere vepres,<a name=271> </a>
<LI>balantumque gregem fluvio mersare salubri.  <a name=272> </a>
<LI>Saepe oleo tardi costas agitator aselli<a name=273> </a>
<LI>vilibus aut onerat pomis, lapidemque revertens<a name=274> </a>
<LI>incusum aut atrae massam picis urbe reportat.  <a name=275> </a>
<LI>    Ipsa dies alios alio dedit ordine Luna<a name=276> </a>
<LI>felicis operum.  Quintam fuge:  pallidus Orcus<a name=277> </a>
<LI>Eumenidesque satae; tum partu Terra nefando<a name=278> </a>
<LI>Coeumque Iapetumque creat saevumque Typhoea<a name=279> </a>
<LI>et coniuratos caelum rescindere fratres.  <a name=280> </a>
<LI>Ter sunt conati inponere Pelio Ossam<a name=281> </a>
<LI>scilicet, atque Ossae frondosum involvere Olympum;<a name=282> </a>
<LI>ter pater exstructos disiecit fulmine montis. <a name=283> </a>
<LI>Septima post decimam felix et ponere vitem<a name=284> </a>
<LI>et prensos domitare boves et licia telae<a name=285> </a>
<LI>addere:  nona fugae melior, contraria furtis.  <a name=286> </a>
<LI>    Multa adeo gelida melius se nocte dedere,<a name=287> </a>
<LI>aut cum sole novo terras inrorat Eous.  <a name=288> </a>
<LI>Nocte leves melius stipulae, nocte arida prata<a name=289> </a>
<LI>tondentur, noctes lentus non deficit humor.  <a name=290> </a>
<LI>Et quidam seros hiberni ad luminis ignis<a name=291> </a>
<LI>pervigilat ferroque faces inspicat acuto;<a name=292> </a>
<LI>interea longum cantu solata laborem<a name=293> </a>
<LI>arguto coniunx percurrit pectine telas,<a name=294> </a>
<LI>aut dulcis musti Volcano decoquit humorem<a name=295> </a>
<LI>et foliis undam trepidi despumat aeni.  <a name=296> </a>
<LI>At rubicunda Ceres medio succiditur aestu<a name=297> </a>
<LI>et medio tostas aestu terit area fruges.  <a name=298> </a>
<LI>Nudus ara, sere nudus; hiems ignava colono.  <a name=299> </a>
<LI>Frigoribus parto agricolae plerumque fruuntur<a name=300> </a>
<LI>mutuaque inter se laeti convivia curant.  <a name=301> </a>
<LI>Invitat genialis hiems curasque resolvit,<a name=302> </a>
<LI>ceu pressae cum iam portum tetigere carinae,<a name=303> </a>
<LI>puppibus et laeti nautae inposuere coronas.  <a name=304> </a>
<LI>Sed tamen et quernas glandes tum stringere tempus<a name=305> </a>
<LI>et lauri bacas oleamque cruentaque myrta,<a name=306> </a>
<LI>tum gruibus pedicas et retia ponere cervis<a name=307> </a>
<LI>auritosque sequi lepores, tum figere dammas,<a name=308> </a>
<LI>stuppea torquentem Balearis verbera fundae,<a name=309> </a>
<LI>cum nix alta iacet, glaciem cum flumina trudunt.  <a name=310> </a>
<LI>    Quid tempestates autumni et sidera dicam,<a name=311> </a>
<LI>atque, ubi iam breviorque dies et mollior aestas,<a name=312> </a>
<LI>quae vigilanda viris.  vel cum ruit imbriferum ver,<a name=313> </a>
<LI>spicea iam campis cum messis inhorruit et cum<a name=314> </a>
<LI>frumenta in viridi stipula lactentia turgent.  <a name=315> </a>
<LI>Saepe ego, cum flavis messorem induceret arvis<a name=316> </a>
<LI>agricola et fragili iam stringeret hordea culmo,<a name=317> </a>
<LI>omnia ventorum concurrere proelia vidi,<a name=318> </a>
<LI>quae gravidam late segetem ab radicibus imis<a name=319> </a>
<LI>sublimem expulsam eruerent; ita turbine nigro<a name=320> </a>
<LI>ferret hiems culmumque levem stipulasque volantis.  <a name=321> </a>
<LI>Saepe etiam inmensum caelo venit agmen aquarum<a name=322> </a>
<LI>et foedam glomerant tempestatem imbribus atris<a name=323> </a>
<LI>collectae ex alto nubes; ruit arduus aether<a name=324> </a>
<LI>et pluvia ingenti sata laeta boumque labores<a name=325> </a>
<LI>diluit; inplentur fossae et cava flumina crescunt<a name=326> </a>
<LI>cum sonitu fervetque fretis spirantibus aequor.  <a name=327> </a>
<LI>Ipse pater media nimborum in nocte corusca<a name=328> </a>
<LI>fulmina molitur dextra; quo maxuma motu<a name=329> </a>
<LI>terra tremit; fugere ferae et mortalia corda<a name=330> </a>
<LI>per gentis humilis stravit pavor; ille flagranti<a name=331> </a>
<LI>aut Athon aut Rhodopen aut alta Ceraunia telo<a name=332> </a>
<LI>deicit; ingeminant austri et densissimus imber;<a name=333> </a>
<LI>nunc nemora ingenti vento, nunc litora plangunt. <a name=334> </a>
<LI>Hoc metuens caeli menses et sidera serva,<a name=335> </a>
<LI>frigida Saturni sese quo stella receptet,<a name=336> </a>
<LI>quos ignis caelo Cyllenius erret in orbis.  <a name=337> </a>
<LI>In primis venerare deos atque annua magnae<a name=338> </a>
<LI>sacra refer Cereri laetis operatus in herbis<a name=339> </a>
<LI>extremae sub casum hiemis, iam vere sereno.  <a name=340> </a>
<LI>Tum pingues agni et tum mollissima vina,<a name=341> </a>
<LI>tum somni dulces densaeque in montibus umbrae.  <a name=342> </a>
<LI>Cuncta tibi Cererem pubes agrestis adoret;<a name=343> </a>
<LI>cui tu lacte favos et miti dilue Baccho,<a name=344> </a>
<LI>terque novas circum felix eat hostia fruges,<a name=345> </a>
<LI>omnis quam chorus et socii comitentur ovantes,<a name=346> </a>
<LI>et Cererem clamore vocent in tecta; neque ante<a name=347> </a>
<LI>falcem maturis quisquam supponat aristis,<a name=348> </a>
<LI>quam Cereri torta redimitus tempora quercu<a name=349> </a>
<LI>det motus incompositos et carmina dicat.  <a name=350> </a>
<LI>    Atque haec ut certis possemus discere signis,<a name=351> </a>
<LI>aestusque pluviasque et agentis frigora ventos,<a name=352> </a>
<LI>ipse Pater statuit, quid menstrua Luna moneret,<a name=353> </a>
<LI>quo signo caderent austri, quid saepe videntes<a name=354> </a>
<LI>agricolae propius stabulis armenta tenerent.  <a name=355> </a>
<LI>Continuo ventis surgentibus aut freta ponti<a name=356> </a>
<LI>incipiunt agitata tumescere et aridus altis<a name=357> </a>
<LI>montibus audiri fragor aut resonantia longe<a name=358> </a>
<LI>litora misceri et nemorum increbrescere murmur.  <a name=359> </a>
<LI>Iam sibi tum a curvis male temperat unda carinis,<a name=360> </a>
<LI>cum medio celeres revolant ex aequore mergi<a name=361> </a>
<LI>clamoremque ferunt ad litora, cumque marinae<a name=362> </a>
<LI>in sicco ludunt fulicae notasque paludes<a name=363> </a>
<LI>deserit atque altam supra volat ardea nubem.  <a name=364> </a>
<LI>Saepe etiam stellas vento inpendente videbis<a name=365> </a>
<LI>praecipitis caelo labi noctisque per umbram<a name=366> </a>
<LI>flammarum longos a tergo albescere tractus;<a name=367> </a>
<LI>saepe levem paleam et frondes volitare caducas<a name=368> </a>
<LI>aut summa nantis in aqua colludere plumas.  <a name=369> </a>
<LI>At Boreae de parte trucis cum fulminat et cum<a name=370> </a>
<LI>Eurique Zephyrique tonat domus:  omnia plenis<a name=371> </a>
<LI>rura natant fossis atque omnis navita ponto<a name=372> </a>
<LI>humida vela legit.  Numquam inprudentibus imber<a name=373> </a>
<LI>obfuit:  aut illum surgentem vallibus imis<a name=374> </a>
<LI>aeriae fugere grues, aut bucula caelum<a name=375> </a>
<LI>suspiciens patulis captavit naribus auras,<a name=376> </a>
<LI>aut arguta lacus circumvolitavit hirundo<a name=377> </a>
<LI>et veterem in limo ranae cecinere querelam.  <a name=378> </a>
<LI>Saepius et tectis penetralibus extulit ova<a name=379> </a>
<LI>angustum formica terens iter et bibit ingens<a name=380> </a>
<LI>arcus et e pastu decedens agmine magno<a name=381> </a>
<LI>corvorum increpuit densis exercitus alis.  <a name=382> </a>
<LI>Iam variae pelagi volucres et quae Asia circum<a name=383> </a>
<LI>dulcibus in stagnis rimantur prata Caystri,<a name=384> </a>
<LI>certatim largos umeris infundere rores: <a name=385> </a>
<LI>nunc caput obiectare fretis, nunc currere in undas<a name=386> </a>
<LI>et studio incassum videas gestire lavandi.  <a name=387> </a>
<LI>Tum cornix plena pluviam vocat inproba voce<a name=388> </a>
<LI>et sola in sicca secum spatiatur harena.  <a name=389> </a>
<LI>Ne nocturna quidem carpentes pensa puellae<a name=390> </a>
<LI>nescivere hiemem, testa cum ardente viderent<a name=391> </a>
<LI>scintillare oleum et putris concrescere fungos.  <a name=392> </a>
<LI>    Nec minus ex imbri soles et aperta serena<a name=393> </a>
<LI>prospicere et certis poteris cognoscere signis: <a name=394> </a>
<LI>nam neque tum stellis acies obtunsa videtur,<a name=395> </a>
<LI>nec fratris radiis obnoxia surgere Luna,<a name=396> </a>
<LI>tenuia nec lanae per caelum vellera ferri;<a name=397> </a>
<LI>non tepidum ad solem pinnas in litore pandunt<a name=398> </a>
<LI>dilectae Thetidi alcyones, non ore solutos<a name=399> </a>
<LI>inmundi meminere sues iactare maniplos.  <a name=400> </a>
<LI>At nebulae magis ima petunt campoque recumbunt,<a name=401> </a>
<LI>solis et occasum servans de culmine summo<a name=402> </a>
<LI>nequiquam seros exercet noctua cantus.  <a name=403> </a>
<LI>Adparet liquido sublimis in aere Nisus<a name=404> </a>
<LI>et pro purpureo poenas dat Scylla capillo: <a name=405> </a>
<LI>quacumque illa levem fugiens secat aethera pinnis,<a name=406> </a>
<LI>ecce inimicus, atrox, magno stridore per auras<a name=407> </a>
<LI>insequitur Nisus; qua se fert Nisus ad auras,<a name=408> </a>
<LI>illa levem fugiens raptim secat aethera pinnis<a name=409> </a>
<LI>Tum liquidas corvi presso ter gutture voces<a name=410> </a>
<LI>aut quater ingeminant, et saepe cubilibus altis<a name=411> </a>
<LI>nescio qua praeter solitum dulcedine laeti<a name=412> </a>
<LI>inter se in foliis strepitant; iuvat imbribus actis<a name=413> </a>
<LI>progeniem parvam dulcisque revisere nidos;<a name=414> </a>
<LI>haud equidem credo, quia sit divinitus illis<a name=415> </a>
<LI>ingenium aut rerum fato prudentia maior;<a name=416> </a>
<LI>verum ubi tempestas et caeli mobilis humor<a name=417> </a>
<LI>mutavere vias et Iuppiter uvidus austris<a name=418> </a>
<LI>denset, erant quae rara modo, et, quae densa, relaxat,<a name=419> </a>
<LI>vertuntur species animorum et pectora motus<a name=420> </a>
<LI>nunc alios, alios, dum nubila ventus agebat,<a name=421> </a>
<LI>concipiunt:  hinc ille avium concentus in agris<a name=422> </a>
<LI>et laetae pecudes et ovantes gutture corvi.  <a name=423> </a>
<LI>    Si vero solem ad rapidum lunasque sequentis<a name=424> </a>
<LI>ordine respicies, numquam te crastina fallet<a name=425> </a>
<LI>hora neque insidiis noctis capiere serenae.  <a name=426> </a>
<LI>Luna, revertentis cum primum colligit ignis,<a name=427> </a>
<LI>si nigrum obscuro conprenderit aera cornu,<a name=428> </a>
<LI>maxumus agricolis pelagoque parabitur imber;<a name=429> </a>
<LI>at si virgineum suffuderit ore ruborem,<a name=430> </a>
<LI>ventus erit; vento semper rubet aurea Phoebe.  <a name=431> </a>
<LI>Sin ortu quarto, namque is certissimus auctor,<a name=432> </a>
<LI>pura neque obtunsis per caelum cornibus ibit,<a name=433> </a>
<LI>totus et ille dies et qui nascentur ab illo<a name=434> </a>
<LI>exactum ad mensem pluvia ventisque carebunt,<a name=435> </a>
<LI>votaque servati solvent in litore nautae<a name=436> </a>
<LI>Glauco et Panopeae et Inoo Melicertae.  <a name=437> </a>
<LI>Sol quoque et exoriens et cum se condet in undas<a name=438> </a>
<LI>signa dabit; solem certissima signa sequuntur,<a name=439> </a>
<LI>et quae mane refert et quae surgentibus astris.  <a name=440> </a>
<LI>Ille ubi nascentem maculis variaverit ortum<a name=441> </a>
<LI>conditus in nubem medioque refugerit orbe,<a name=442> </a>
<LI>suspecti tibi sint imbres; namque urget ab alto<a name=443> </a>
<LI>arboribusque satisque Notus pecorique sinister.  <a name=444> </a>
<LI>Aut ubi sub lucem densa inter nubila sese<a name=445> </a>
<LI>diversi rumpent radii aut ubi pallida surget<a name=446> </a>
<LI>Tithoni croceum linquens Aurora cubile,<a name=447> </a>
<LI>heu male tum mitis defendet pampinus uvas: <a name=448> </a>
<LI>tam multa in tectis crepitans salit horrida grando.  <a name=449> </a>
<LI>Hoc etiam, emenso cum iam decedit Olympo,<a name=450> </a>
<LI>profuerit meminisse magis; nam saepe videmus<a name=451> </a>
<LI>ipsius in voltu varios errare colores: <a name=452> </a>
<LI>caeruleus pluviam denuntiat, igneus Euros;<a name=453> </a>
<LI>sin maculae incipient rutilo inmiscerier igni,<a name=454> </a>
<LI>omnia tum pariter vento nimbisque videbis<a name=455> </a>
<LI>fervere.  Non illa quisquam me nocte per altum<a name=456> </a>
<LI>ire, neque a terra moneat convellere funem.  <a name=457> </a>
<LI>At si, cum referetque diem condetque relatum,<a name=458> </a>
<LI>lucidus orbis erit, frustra terrebere nimbis<a name=459> </a>
<LI>et claro silvas cernes Aquilone moveri.  <a name=460> </a>
<LI>Denique quid vesper serus vehat, unde serenas<a name=461> </a>
<LI>ventus agat nubes, quid cogitet humidus Auster,<a name=462> </a>
<LI>sol tibi signa dabit.  Solem quis dicere falsum<a name=463> </a>
<LI>audeat.  Ille etiam caecos instare tumultus<a name=464> </a>
<LI>saepe monet fraudemque et operta tumescere bella.  <a name=465> </a>
<LI>Ille etiam exstincto miseratus Caesare Romam,<a name=466> </a>
<LI>cum caput obscura nitidum ferrugine texit<a name=467> </a>
<LI>inpiaque aeternam timuerunt saecula noctem.  <a name=468> </a>
<LI>Tempore quamquam illo tellus quoque et aequora ponti<a name=469> </a>
<LI>obscenaeque canes inportunaeque volucres<a name=470> </a>
<LI>signa dabant.  Quotiens Cyclopum effervere in agros<a name=471> </a>
<LI>vidimus undantem ruptis fornacibus Aetnam<a name=472> </a>
<LI>flammarumque globos liquefactaque volvere saxa!<a name=473> </a>
<LI>Armorum sonitum toto Germania caelo<a name=474> </a>
<LI>audiit, insolitis tremuerunt motibus Alpes.  <a name=475> </a>
<LI>Vox quoque per lucos volgo exaudita silentis<a name=476> </a>
<LI>ingens et simulacra modis pallentia miris<a name=477> </a>
<LI>visa sub obscurum noctis, pecudesque locutae,<a name=478> </a>
<LI>infandum! sistunt amnes terraeque dehiscunt<a name=479> </a>
<LI>et maestum inlacrimat templis ebur aeraque sudant.  <a name=480> </a>
<LI>Proluit insano contorquens vertice silvas<a name=481> </a>
<LI>fluviorum rex Eridanus camposque per omnis<a name=482> </a>
<LI>cum stabulis armenta tulit.  Nec tempore eodem<a name=483> </a>
<LI>tristibus aut extis fibrae adparere minaces<a name=484> </a>
<LI>aut puteis manare cruor cessavit et altae<a name=485> </a>
<LI>per noctem resonare lupis ululantibus urbes.  <a name=486> </a>
<LI>Non alias caelo ceciderunt plura sereno<a name=487> </a>
<LI>fulgura nec diri totiens arsere cometae.  <a name=488> </a>
<LI>ergo inter sese paribus concurrere telis<a name=489> </a>
<LI>Romanas acies iterum videre Philippi;<a name=490> </a>
<LI>nec fuit indignum superis, bis sanguine nostro<a name=491> </a>
<LI>Emathiam et latos Haemi pinguescere campos.  <a name=492> </a>
<LI>Scilicet et tempus veniet, cum finibus illis<a name=493> </a>
<LI>agricola incurvo terram molitus aratro<a name=494> </a>
<LI>exesa inveniet scabra robigine pila<a name=495> </a>
<LI>aut gravibus rastris galeas pulsabit inanis<a name=496> </a>
<LI>grandiaque effossis mirabitur ossa sepulchris.  <a name=497> </a>
<LI>Di patrii, Indigetes, et romule Vestaque mater,<a name=498> </a>
<LI>quae Tuscum Tiberim et Romana Palatia servas,<a name=499> </a>
<LI>hunc saltem everso iuvenem succurrere saeclo<a name=500> </a>
<LI>ne prohibete! Satis iam pridem sanguine nostro<a name=501> </a>
<LI>Laomedonteae luimus periuria Troiae;<a name=502> </a>
<LI>iam pridem nobis caeli te regia, Caesar,<a name=503> </a>
<LI>invidet atque hominum queritur curare triumphos;<a name=504> </a>
<LI>quippe ubi fas versum atque nefas:  tot bella per orbem,<a name=505> </a>
<LI>tam multae scelerum facies; non ullus aratro<a name=506> </a>
<LI>dignus honos, squalent abductis arva colonis<a name=507> </a>
<LI>et curvae rigidum falces conflantur in ensem.  <a name=508> </a>
<LI>Hinc movet Euphrates, illinc Germania bellum;<a name=509> </a>
<LI>vicinae ruptis inter se legibus urbes<a name=510> </a>
<LI>arma ferunt; saevit toto Mars inpius orbe;<a name=511> </a>
<LI>ut cum carceribus sese effudere quadrigae,<a name=512> </a>
<LI>addunt in spatia et frustra retinacula tendens<a name=513> </a>
<LI>fertur equis auriga neque audit currus habenas. <a name=514> </a>


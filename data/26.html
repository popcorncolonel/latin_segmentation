<P>
<P  align=center>PUBLI VERGILI MARONIS
<P  align=center>AENEIDOS
<P  align=center>LIBER XI
<P>
<P>
<P><OL><LI>OCEANUM interea surgens Aurora reliquit: <a name=1> </a>
<LI>Aeneas, quamquam et sociis dare tempus humandis<a name=2> </a>
<LI>praecipitant curae turbataque funere mens est,<a name=3> </a>
<LI>vota deum primo victor solvebat Eoo. <a name=4> </a>
<LI>Ingentem quercum decisis undique ramis<a name=5> </a>
<LI>constituit tumulo fulgentiaque induit arma,<a name=6> </a>
<LI>Mezenti ducis exuvias, tibi, magne, tropaeum,<a name=7> </a>
<LI>bellipotens:  aptat rorantis sanguine cristas<a name=8> </a>
<LI>telaque trunca viri et bis sex thoraca petitum<a name=9> </a>
<LI>perfossumque locis clipeumque ex aere sinistrae<a name=10> </a>
<LI>subligat atque ensem collo suspendit eburnum. <a name=11> </a>
<LI>Tum socios, namque omnis eum stipata tegebat<a name=12> </a>
<LI>turba ducum, sic incipiens hortatur ovantis: <a name=13> </a>
<LI>`Maxima res effecta, viri; timor omnis abesto,<a name=14> </a>
<LI>quod superest:  haec sunt spolia et de rege superbo<a name=15> </a>
<LI>primitiae, manibusque meis Mezentius hic est. <a name=16> </a>
<LI>Nunc iter ad regem nobis murosque Latinos. <a name=17> </a>
<LI>Arma parate animis et spe praesumite bellum,<a name=18> </a>
<LI>nequa mora ignaros, ubi primum vellere signa<a name=19> </a>
<LI>adnuerint superi pubemque educere castris,<a name=20> </a>
<LI>impediat segnisve metu sententia tardet. <a name=21> </a>
<LI>Interea socios inhumataque corpora terrae<a name=22> </a>
<LI>mandemus, qui solus honos Acheronte sub imo est. <a name=23> </a>
<LI>Ite,' ait, `egregias animas, quae sanguine nobis<a name=24> </a>
<LI>hanc patriam peperere suo, decorate supremis<a name=25> </a>
<LI>muneribus, maestamque Evandri primus ad urbem<a name=26> </a>
<LI>mittatur Pallas, quem non virtutis egentem<a name=27> </a>
<LI>abstulit atra dies et funere mersit acerbo.'<a name=28> </a>
<LI>    Sic ait inlacrimans recipitque ad limina gressum,<a name=29> </a>
<LI>corpus ubi exanimi positum Pallantis Acoetes<a name=30> </a>
<LI>servabat senior, qui Parrhasio Evandro<a name=31> </a>
<LI>armiger ante fuit, sed non felicibus aeque<a name=32> </a>
<LI>tum comes auspiciis caro datus ibat alumno. <a name=33> </a>
<LI>Circum omnis famulumque manus Troianaque turba<a name=34> </a>
<LI>et maestum Iliades crinem de more solutae. <a name=35> </a>
<LI>Ut vero Aeneas foribus sese intulit altis,<a name=36> </a>
<LI>ingentem gemitum tunsis ad sidera tollunt<a name=37> </a>
<LI>pectoribus, maestoque immugit regia luctu. <a name=38> </a>
<LI>Ipse caput nivei fultum Pallantis et ora<a name=39> </a>
<LI>ut vidit levique patens in pectore vulnus<a name=40> </a>
<LI>cuspidis Ausoniae, lacrimis ita fatur obortis. <a name=41> </a>
<LI>`Tene,' inquit, `miserande puer, cum laeta veniret,<a name=42> </a>
<LI>invidit Fortuna mihi, ne regna videres<a name=43> </a>
<LI>nostra neque ad sedes victor veherere paternas? <a name=44> </a>
<LI>Non haec Evandro de te promissa parenti<a name=45> </a>
<LI>discedens dederam, cum me complexus euntem<a name=46> </a>
<LI>mitteret in magnum imperium metuensque moneret<a name=47> </a>
<LI>acris esse viros, cum dura proelia gente. <a name=48> </a>
<LI>Et nunc ille quidem spe multum captus inani<a name=49> </a>
<LI>fors et vota facit cumulatque altaria donis: <a name=50> </a>
<LI>nos iuvenem exanimum et nil iam caelestibus ullis<a name=51> </a>
<LI>debentem vano maesti comitamur honore. <a name=52> </a>
<LI>Infelix, nati funus crudele videbis!<a name=53> </a>
<LI>Hi nostri reditus expectatique triumphi!<a name=54> </a>
<LI>Haec mea magna fides! At non, Evandre, pudendis<a name=55> </a>
<LI>vulneribus pulsum adspicies nec sospite dirum<a name=56> </a>
<LI>optabis nato funus pater.  Ei mihi, quantum<a name=57> </a>
<LI>praesidium Ausonia et quantum tu perdis, Iule!'<a name=58> </a>
<LI>    Haec ubi deflevit, tolli miserabile corpus<a name=59> </a>
<LI>imperat et toto lectos ex agmine mittit<a name=60> </a>
<LI>mille viros, qui supremum comitentur honorem<a name=61> </a>
<LI>intersintque patris lacrimis, solacia luctus<a name=62> </a>
<LI>exigua ingentis, misero sed debita patri. <a name=63> </a>
<LI>Haud segnes alii crates et molle feretrum<a name=64> </a>
<LI>arbuteis texunt virgis et vimine querno<a name=65> </a>
<LI>exstructosque toros obtentu frondis inumbrant. <a name=66> </a>
<LI>Hic iuvenem agresti sublimem stramine ponunt,<a name=67> </a>
<LI>qualem virgineo demessum pollice florem<a name=68> </a>
<LI>seu mollis violae seu languentis hyacinthi,<a name=69> </a>
<LI>cui neque fulgor adhuc necdum sua forma recessit: <a name=70> </a>
<LI>non iam mater alit tellus viresque ministrat. <a name=71> </a>
<LI>Tum geminas vestes auroque ostroque rigentis<a name=72> </a>
<LI>extulit Aeneas, quas illi laeta laborum<a name=73> </a>
<LI>ipsa suis quondam manibus Sidonia Dido<a name=74> </a>
<LI>fecerat et tenui telas discreverat auro. <a name=75> </a>
<LI>Harum unam iuveni supremum maestus honorem<a name=76> </a>
<LI>induit arsurasque comas obnubit amictu,<a name=77> </a>
<LI>multaque praeterea Laurentis praemia pugnae<a name=78> </a>
<LI>aggerat et longo praedam iubet ordine duci. <a name=79> </a>
<LI>Addit equos et tela, quibus spoliaverat hostem. <a name=80> </a>
<LI>Vinxerat et post terga manus, quos mitteret umbris<a name=81> </a>
<LI>inferias, caeso sparsuros sanguine flammas,<a name=82> </a>
<LI>indutosque iubet truncos hostilibus armis<a name=83> </a>
<LI>ipsos ferre duces inimicaque nomina figi. <a name=84> </a>
<LI>Ducitur infelix aevo confectus Acoetes: <a name=85> </a>
<LI>pectora nunc foedans pugnis, nunc unguibus ora<a name=86> </a>
<LI>sternitur et toto proiectus corpore terrae. . . <a name=87> </a>
<LI>Ducunt et Rutulo perfusos sanguine currus. <a name=88> </a>
<LI>Post bellator equus positis insignibus Aethon<a name=89> </a>
<LI>it lacrimans guttisque umectat grandibus ora. <a name=90> </a>
<LI>Hastam alii galeamque ferunt, nam cetera Turnus<a name=91> </a>
<LI>victor habet.  Tum maesta phalanx Teucrique sequuntur<a name=92> </a>
<LI>Tyrrhenique omnes et versis Arcades armis. <a name=93> </a>
<LI>Postquam omnis longe comitum praecesserat ordo,<a name=94> </a>
<LI>substitit Aeneas gemituque haec addidit alto: <a name=95> </a>
<LI>`Nos alias hinc ad lacrimas eadem horrida belli<a name=96> </a>
<LI>fata vocant:  salve aeternum mihi, maxime Palla,<a name=97> </a>
<LI>aeternumque vale.' Nec plura effatus ad altos<a name=98> </a>
<LI>tendebat muros gressumque in castra ferebat. <a name=99> </a>
<LI>    Iamque oratores aderant ex urbe Latina,<a name=100> </a>
<LI>velati ramis oleae veniamque rogantes: <a name=101> </a>
<LI>corpora, per campos ferro quae fusa iacebant,<a name=102> </a>
<LI>redderet ac tumulo sineret succedere terrae;<a name=103> </a>
<LI>nullum cum victis certamen et aethere cassis;<a name=104> </a>
<LI>parceret hospitibus quondam socerisque vocatis. <a name=105> </a>
<LI>Quos bonus Aeneas haud aspernanda precantis<a name=106> </a>
<LI>prosequitur venia et verbis haec insuper addit: <a name=107> </a>
<LI>`Quaenam vos tanto fortuna indigna, Latini,<a name=108> </a>
<LI>implicuit bello, qui nos fugiatis amicos? <a name=109> </a>
<LI>Pacem me exanimis et Martis sorte peremptis<a name=110> </a>
<LI>oratis?  Equidem et vivis concedere vellem. <a name=111> </a>
<LI>Nec veni, nisi fata locum sedemque dedissent,<a name=112> </a>
<LI>nec bellum cum gente gero:  rex nostra reliquit<a name=113> </a>
<LI>hospitia et Turni potius se credidit armis. <a name=114> </a>
<LI>Aequius huic Turnum fuerat se opponere morti. <a name=115> </a>
<LI>Si bellum finire manu, si pellere Teucros<a name=116> </a>
<LI>apparat, his mecum decuit concurrere telis: <a name=117> </a>
<LI>vixet, cui vitam deus aut sua dextra dedisset. <a name=118> </a>
<LI>Nunc ite et miseris supponite civibus ignem.'<a name=119> </a>
<LI>Dixerat Aeneas.  Illi obstipuere silentes<a name=120> </a>
<LI>conversique oculos inter se atque ora tenebant. <a name=121> </a>
<LI>Tum senior semperque odiis et crimine Drances<a name=122> </a>
<LI>infensus iuveni Turno sic ore vicissim<a name=123> </a>
<LI>orsa refert:  `O fama ingens, ingentior armis<a name=124> </a>
<LI>vir Troiane, quibus caelo te laudibus aequem? <a name=125> </a>
<LI>Iustitiaene prius mirer belline laborum? <a name=126> </a>
<LI>Nos vero haec patriam grati referemus ad urbem<a name=127> </a>
<LI>et te, siqua viam dederit fortuna, Latino<a name=128> </a>
<LI>iungemus regi:  quaerat sibi foedera Turnus. <a name=129> </a>
<LI>Quin et fatalis murorum attollere moles<a name=130> </a>
<LI>saxaque subvectare umeris Troiana iuvabit.'<a name=131> </a>
<LI>Dixerat haec, unoque omnes eadem ore fremebant. <a name=132> </a>
<LI>Bis senos pepigere dies et pace sequestra<a name=133> </a>
<LI>per silvas Teucri mixtique inpune Latini<a name=134> </a>
<LI>erravere iugis.  Ferro sonat alta bipenni<a name=135> </a>
<LI>fraxinus, evertunt actas ad sidera pinus,<a name=136> </a>
<LI>robora nec cuneis et olentem scindere cedrum<a name=137> </a>
<LI>nec plaustris cessant vectare gementibus ornos. <a name=138> </a>
<LI>    Et iam Fama volans, tanti praenuntia luctus,<a name=139> </a>
<LI>Evandrum Evandrique domos et moenia replet,<a name=140> </a>
<LI>quae modo victorem Latio Pallanta ferebat. <a name=141> </a>
<LI>Arcades ad portas ruere et de more vetusto<a name=142> </a>
<LI>funereas rapuere faces; lucet via longo<a name=143> </a>
<LI>ordine flammarum et late discriminat agros. <a name=144> </a>
<LI>Contra turba Phrygum veniens plangentia iungit<a name=145> </a>
<LI>agmina.  Quae postquam matres succedere tectis<a name=146> </a>
<LI>viderunt, maestam incendunt clamoribus urbem. <a name=147> </a>
<LI>At non Evandrum potis est vis ulla tenere,<a name=148> </a>
<LI>sed venit in medios.  Feretro Pallanta reposto<a name=149> </a>
<LI>procubuit super atque haeret lacrimansque gemensque,<a name=150> </a>
<LI>et via vix tandem vocis laxata dolore est. <a name=151> </a>
<LI>`Non haec, O Palla, dederas promissa parenti,<a name=152> </a>
<LI>cautius ut saevo velles te credere Marti;<a name=153> </a>
<LI>haud ignarus eram, quantum nova gloria in armis<a name=154> </a>
<LI>et praedulce decus primo certamine posset. <a name=155> </a>
<LI>Primitiae iuvenis miserae bellique propinqui<a name=156> </a>
<LI>dura rudimenta et nulli exaudita deorum<a name=157> </a>
<LI>vota precesque meae! Tuque, O sanctissima coniunx,<a name=158> </a>
<LI>felix morte tua neque in hunc servata dolorem!<a name=159> </a>
<LI>Contra ego vivendo vici mea fata, superstes<a name=160> </a>
<LI>restarem ut genitor.  Troum socia arma secutum<a name=161> </a>
<LI>obruerent Rutuli telis! Animam ipse dedissem<a name=162> </a>
<LI>atque haec pompa domum me, non Pallanta, referret,<a name=163> </a>
<LI>nec vos arguerim, Teucri, nec foedera nec quas<a name=164> </a>
<LI>iunximus hospitio dextras:  sors ista senectae<a name=165> </a>
<LI>debita erat nostrae.  Quod si immatura manebat<a name=166> </a>
<LI>mors natum, caesis Volscorum milibus ante<a name=167> </a>
<LI>ducentem in Latium Teucros cecidisse iuvabit. <a name=168> </a>
<LI>Quin ego non alio digner te funere, Palla,<a name=169> </a>
<LI>quam pius Aeneas [et quam magni Phryges et quam<a name=170> </a>
<LI>Tyrrhenique duces, Tyrrhenum exercitus omnis.]<a name=171> </a>
<LI>Magna tropaea ferunt, quos dat tua dextera Leto: <a name=172> </a>
<LI>tu quoque nunc stares immanis truncus in armis,<a name=173> </a>
<LI>esset par aetas et idem si robur ab annis,<a name=174> </a>
<LI>Turne.  Sed infelix Teucros quid demoror armis? <a name=175> </a>
<LI>Vadite et haec memores regi mandata referte: <a name=176> </a>
<LI>quod vitam moror invisam Pallante perempto,<a name=177> </a>
<LI>dextera causa tua est, Turnum natoque patrique<a name=178> </a>
<LI>quam debere vides.  Meritis vacat hic tibi solus<a name=179> </a>
<LI>fortunaeque locus.  Non vitae gaudia quaero,<a name=180> </a>
<LI>nec fas, sed nato Manis perferre sub imos.'<a name=181> </a>
<LI>    Aurora interea miseris mortalibus almam<a name=182> </a>
<LI>extulerat lucem, referens opera atque labores: <a name=183> </a>
<LI>iam pater Aeneas, iam curvo in litore Tarchon<a name=184> </a>
<LI>constituere pyras.  Huc corpora quisque suorum<a name=185> </a>
<LI>more tulere patrum, subiectisque ignibus atris<a name=186> </a>
<LI>conditur in tenebras altum caligine caelum. <a name=187> </a>
<LI>Ter circum accensos cincti fulgentibus armis<a name=188> </a>
<LI>decurrere rogos, ter maestum funeris ignem<a name=189> </a>
<LI>lustravere in equis ululatusque ore dedere;<a name=190> </a>
<LI>spargitur et tellus lacrimis, sparguntur et arma: <a name=191> </a>
<LI>it caelo clamorque virum clangorque tubarum. <a name=192> </a>
<LI>Hic alii spolia occisis derepta Latinis<a name=193> </a>
<LI>coniciunt igni, galeas ensesque decoros<a name=194> </a>
<LI>frenaque ferventisque rotas; pars munera nota,<a name=195> </a>
<LI>ipsorum clipeos et non felicia tela. <a name=196> </a>
<LI>Multa boum circa mactantur corpora Morti,<a name=197> </a>
<LI>saetigerosque sues raptasque ex omnibus agris<a name=198> </a>
<LI>in flammam iugulant pecudes.  Tum litore toto<a name=199> </a>
<LI>ardentis spectant socios semustaque servant<a name=200> </a>
<LI>busta neque avelli possunt, nox umida donec<a name=201> </a>
<LI>invertit caelum stellis ardentibus aptum. <a name=202> </a>
<LI>    Nec minus et miseri diversa in parte Latini<a name=203> </a>
<LI>innumeras struxere pyras, et corpora partim<a name=204> </a>
<LI>multa virum terrae infodiunt avectaque partim<a name=205> </a>
<LI>finitimos tollunt in agros urbique remittunt,<a name=206> </a>
<LI>cetera confusaeque ingentem caedis acervum<a name=207> </a>
<LI>nec numero nec honore cremant:  tunc undique vasti<a name=208> </a>
<LI>certatim crebris conlucent ignibus agri. <a name=209> </a>
<LI>Tertia lux gelidam caelo dimoverat umbram: <a name=210> </a>
<LI>maerentes altum cinerem et confusa ruebant<a name=211> </a>
<LI>ossa focis tepidoque onerabant aggere terrae. <a name=212> </a>
<LI>Iam vero in tectis, praedivitis urbe Latini,<a name=213> </a>
<LI>praecipuus fragor et longi pars maxima luctus. <a name=214> </a>
<LI>Hic matres miseraeque nurus, hic cara sororum<a name=215> </a>
<LI>pectora maerentum puerique parentibus orbi<a name=216> </a>
<LI>dirum exsecrantur bellum Turnique hymenaeos: <a name=217> </a>
<LI>ipsum armis ipsumque iubent decernere ferro,<a name=218> </a>
<LI>qui regnum Italiae et primos sibi poscat honores. <a name=219> </a>
<LI>ingravat haec saevus Drances solumque vocari<a name=220> </a>
<LI>testatur, solum posci in certamina Turnum. <a name=221> </a>
<LI>Multa simul contra variis sententia dictis<a name=222> </a>
<LI>pro Turno, et magnum reginae nomen obumbrat,<a name=223> </a>
<LI>multa virum meritis sustentat fama tropaeis. <a name=224> </a>
<LI>    Hos inter motus, medio in flagrante tumultu,<a name=225> </a>
<LI>ecce super maesti magna Diomedis ab urbe<a name=226> </a>
<LI>legati responsa ferunt:  nihil omnibus actum<a name=227> </a>
<LI>tantorum impensis operum, nil dona neque aurum<a name=228> </a>
<LI>nec magnas valuisse preces, alia arma Latinis<a name=229> </a>
<LI>quaerenda aut pacem Troiano ab rege petendum. <a name=230> </a>
<LI>Deficit ingenti luctu rex ipse Latinus. <a name=231> </a>
<LI>Fatalem Aenean manifesto numine ferri<a name=232> </a>
<LI>admonet ira deum tumulique ante ora recentes. <a name=233> </a>
<LI>Ergo concilium magnum primosque suorum<a name=234> </a>
<LI>imperio accitos alta intra limina cogit. <a name=235> </a>
<LI>olli convenere fluuntque ad regia plenis<a name=236> </a>
<LI>tecta viis.  Sedet in mediis et maximus aevo<a name=237> </a>
<LI>et primus sceptris haud laeta fronte Latinus. <a name=238> </a>
<LI>Atque hic legatos Aetola ex urbe remissos,<a name=239> </a>
<LI>quae referant, fari iubet et responsa reposcit<a name=240> </a>
<LI>ordine cuncta suo.  Tum facta silentia linguis,<a name=241> </a>
<LI>et Venulus dicto parens ita farier infit: <a name=242> </a>
<LI>    `Vidimus, o cives, Diomedem Argivaque castra<a name=243> </a>
<LI>atque iter emensi casus superavimus omnis<a name=244> </a>
<LI>contigimusque manum, qua concidit Ilia tellus. <a name=245> </a>
<LI>Ille urbem Argyripam patriae cognomine gentis<a name=246> </a>
<LI>victor Gargani condebat Iapygis agris. <a name=247> </a>
<LI>Postquam introgressi et coram data copia fandi,<a name=248> </a>
<LI>munera praeferimus, nomen patriamque docemus,<a name=249> </a>
<LI>qui bellum intulerint, quae causa attraxerit Arpos. <a name=250> </a>
<LI>Auditis ille haec placido sic reddidit ore: <a name=251> </a>
<LI>``O fortunatae gentes, Saturnia regna,<a name=252> </a>
<LI>antiqui Ausonii, quae vos fortuna quietos<a name=253> </a>
<LI>sollicitat suadetque ignota lacessere bella? <a name=254> </a>
<LI>Quicumque Iliacos ferro violavimus agros,<a name=255> </a>
<LI>mitto ea, quae muris bellando exhausta sub altis,<a name=256> </a>
<LI>quos Simois premat ille viros, infanda per orbem<a name=257> </a>
<LI>supplicia et scelerum poenas expendimus omnes,<a name=258> </a>
<LI>vel Priamo miseranda manus:  scit triste Minervae<a name=259> </a>
<LI>sidus et Euboicae cautes ultorque Caphareus. <a name=260> </a>
<LI>Militia ex illa diversum ad litus abacti<a name=261> </a>
<LI>Atrides Protei Menelaus adusque columnas<a name=262> </a>
<LI>exsulat, Aetnaeos vidit Cyclopas Ulixes. <a name=263> </a>
<LI>Regna Neoptolemi referam versosque penates<a name=264> </a>
<LI>Idomenei?  Libycone habitantis litore Locros? <a name=265> </a>
<LI>Ipse Mycenaeus magnorum ductor Achivom<a name=266> </a>
<LI>coniugis infandae prima inter limina dextra<a name=267> </a>
<LI>oppetiit:  devictam Asiam subsedit adulter. <a name=268> </a>
<LI>Invidisse deos, patriis ut redditus aris<a name=269> </a>
<LI>coniugium optatum et pulchram Calydona viderem? <a name=270> </a>
<LI>Nunc etiam horribili visu portenta sequuntur,<a name=271> </a>
<LI>et socii amissi petierunt aethera pennis<a name=272> </a>
<LI>fluminibusque vagantur aves, heu dira meorum<a name=273> </a>
<LI>supplicia, et scopulos lacrimosis vocibus implent. <a name=274> </a>
<LI>Haec adeo ex illo mihi iam speranda fuerunt<a name=275> </a>
<LI>tempore, cum ferro caelestia corpora demens<a name=276> </a>
<LI>adpetii et Veneris violavi volnere dextram. <a name=277> </a>
<LI>Ne vero, ne me ad talis impellite pugnas: <a name=278> </a>
<LI>nec mihi cum Teucris ullum post eruta bellum<a name=279> </a>
<LI>Pergama, nec veterum memini laetorve malorum. <a name=280> </a>
<LI>Munera, quae patriis ad me portatis ab oris,<a name=281> </a>
<LI>vertite ad Aenean.  Stetimus tela aspera contra<a name=282> </a>
<LI>contulimusque manus:  experto credite, quantus<a name=283> </a>
<LI>in clipeum adsurgat, quo turbine torqueat hastam. <a name=284> </a>
<LI>Si duo praeterea talis Idaea tulisset<a name=285> </a>
<LI>terra viros, ultro Inachias venisset ad urbes<a name=286> </a>
<LI>Dardanus, et versis lugeret Graecia fatis. <a name=287> </a>
<LI>Quidquid apud durae cessatum est moenia Troiae,<a name=288> </a>
<LI>Hectoris Aeneaeque manu victoria Graium<a name=289> </a>
<LI>haesit et in decimum vestigia rettulit annum. <a name=290> </a>
<LI>Ambo animis, ambo insignes praestantibus armis<a name=291> </a>
<LI>hic pietate prior.  Coeant in foedera dextrae,<a name=292> </a>
<LI>qua datur; ast armis concurrant arma cavete.''<a name=293> </a>
<LI>Et responsa simul quae sint, rex optime, regis<a name=294> </a>
<LI>audisti et quae sit magno sententia bello.'<a name=295> </a>
<LI>    Vix ea legati, variusque per ora cucurrit<a name=296> </a>
<LI>Ausonidum turbata fremor:  ceu saxa morantur<a name=297> </a>
<LI>cum rapidos amnis, fit clauso gurgite murmur<a name=298> </a>
<LI>vicinaeque fremunt ripae crepitantibus undis. <a name=299> </a>
<LI>Ut primum placati animi et trepida ora quierunt,<a name=300> </a>
<LI>praefatus divos solio rex infit ab alto: <a name=301> </a>
<LI>`Ante equidem summa de re statuisse, Latini,<a name=302> </a>
<LI>et vellem et fuerat melius, non tempore tali<a name=303> </a>
<LI>cogere concilium.  cum muros adsidet hostis. <a name=304> </a>
<LI>Bellum importunum, cives, cum gente deorum<a name=305> </a>
<LI>invictisque viris gerimus, quos nulla fatigant<a name=306> </a>
<LI>proelia:  nec victi possunt absistere ferro. <a name=307> </a>
<LI>Spem siquam adscitis Aetolum habuistis in armis,<a name=308> </a>
<LI>ponite.  Spes sibi quisque, sed haec quam angusta videtis;<a name=309> </a>
<LI>cetera qua rerum iaceant perculsa ruina,<a name=310> </a>
<LI>ante oculos interque manus sunt omnia vestras. <a name=311> </a>
<LI>Nec quemquam incuso:  potuit quae plurima virtus<a name=312> </a>
<LI>esse, fuit; toto certatum est corpore regni. <a name=313> </a>
<LI>Nunc adeo quae sit dubiae sententia menti<a name=314> </a>
<LI>expediam et paucis, animos adhibete, docebo. <a name=315> </a>
<LI>Est antiquus ager Tusco mihi proximus amni,<a name=316> </a>
<LI>longus in occasum, finis super usque Sicanos;<a name=317> </a>
<LI>Aurunci Rutulique serunt et vomere duros<a name=318> </a>
<LI>exercent colles atque horum asperrima pascunt. <a name=319> </a>
<LI>Haec omnis regio et celsi plaga pinea montis<a name=320> </a>
<LI>cedat amicitiae Teucrorum, et foederis aequas<a name=321> </a>
<LI>dicamus leges sociosque in regna vocemus. <a name=322> </a>
<LI>Considant, si tantus amor, et moenia condant. <a name=323> </a>
<LI>Sin alios finis aliamque capessere gentem<a name=324> </a>
<LI>est animus possuntque solo decedere nostro: <a name=325> </a>
<LI>bis denas Italo texamus robore navis<a name=326> </a>
<LI>seu pluris complere valent, iacet omnis ad undam<a name=327> </a>
<LI>materies, ipsi numerumque modumque carinis<a name=328> </a>
<LI>praecipiant, nos aera manus navalia demus. <a name=329> </a>
<LI>Praeterea qui dicta ferant et foedera firment<a name=330> </a>
<LI>centum oratores prima de gente Latinos<a name=331> </a>
<LI>ire placet pacisque manu praetendere ramos,<a name=332> </a>
<LI>munera portantis aurique eborisque talenta<a name=333> </a>
<LI>et sellam regni trabeamque insignia nostri. <a name=334> </a>
<LI>Consulite in medium et rebus succurrite fessis.'<a name=335> </a>
<LI>    Tum Drances idem infensus, quem gloria Turni<a name=336> </a>
<LI>obliqua invidia stimulisque agitabat amaris,<a name=337> </a>
<LI>largus opum et lingua melior, sed frigida bello<a name=338> </a>
<LI>dextera, consiliis habitus non futilis auctor,<a name=339> </a>
<LI>seditione potens (genus huic materna superbum<a name=340> </a>
<LI>nobilitas dabat, incertum de patre ferebat),<a name=341> </a>
<LI>surgit et his onerat dictis atque aggerat iras: <a name=342> </a>
<LI>`Rem nulli obscuram nostrae nec vocis egentem<a name=343> </a>
<LI>consulis, O bone rex:  cuncti se scire fatentur,<a name=344> </a>
<LI>quid fortuna ferat populi, sed dicere mussant. <a name=345> </a>
<LI>Det libertatem fandi flatusque remittat<a name=346> </a>
<LI>cuius ob auspicium infaustum moresque sinistros<a name=347> </a>
<LI>(dicam equidem, licet arma mihi mortemque minetur)<a name=348> </a>
<LI>lumina tot cecidisse ducum totamque videmus<a name=349> </a>
<LI>consedisse urbem luctu, dum Troia temptat<a name=350> </a>
<LI>castra fugae fidens et caelum territat armis. <a name=351> </a>
<LI>Unum etiam donis istis, quae plurima mitti<a name=352> </a>
<LI>Dardanidis dicique iubes, unum, optime regum,<a name=353> </a>
<LI>adicias nec te ullius violentia vincat,<a name=354> </a>
<LI>quin natam egregio genero dignisque hymenaeis<a name=355> </a>
<LI>des, pater, et pacem hanc aeterno foedere iungas. <a name=356> </a>
<LI>Quod si tantus habet mentes et pectora terror,<a name=357> </a>
<LI>ipsum obtestemur veniamque oremus ab ipso: <a name=358> </a>
<LI>cedat, ius proprium regi patriaeque remittat. <a name=359> </a>
<LI>Quid miseros totiens in aperta pericula cives<a name=360> </a>
<LI>proicis, O Latio caput horum et causa malorum? <a name=361> </a>
<LI>Nulla salus bello:  pacem te poscimus omnes,<a name=362> </a>
<LI>Turne, simul pacis solum inviolabile pignus. <a name=363> </a>
<LI>Primus ego, invisum quem tu tibi fingis, et esse<a name=364> </a>
<LI>nil moror, en supplex venio.  Miserere tuorum,<a name=365> </a>
<LI>pone animos et pulsus abi.  Sat funera fusi<a name=366> </a>
<LI>vidimus ingentis et desolavimus agros. <a name=367> </a>
<LI>Aut si fama movet, si tantum pectore robur<a name=368> </a>
<LI>concipis et si adeo dotalis regia cordi est,<a name=369> </a>
<LI>aude atque adversum fidens fer pectus in hostem. <a name=370> </a>
<LI>Scilicet ut Turno contingat regia coniunx,<a name=371> </a>
<LI>nos animae viles, inhumata infletaque turba,<a name=372> </a>
<LI>sternamur campis.  Etiam tu, siqua tibi vis,<a name=373> </a>
<LI>si patrii quid Martis habes, illum aspice contra,<a name=374> </a>
<LI>qui vocat.'<a name=375> </a>
<LI>    Talibus exarsit dictis violentia Turni;<a name=376> </a>
<LI>dat gemitum rumpitque has imo pectore voces<a name=377> </a>
<LI>`Larga quidem, Drance, semper tibi copia fandi<a name=378> </a>
<LI>tum, cum bella manus poscunt, patribusque vocatis<a name=379> </a>
<LI>primus ades.  Sed non replenda est curia verbis,<a name=380> </a>
<LI>quae tuto tibi magna volant, dum distinet hostem<a name=381> </a>
<LI>agger murorum nec inundant sanguine fossae. <a name=382> </a>
<LI>Proinde tona eloquio, solitum tibi, meque timoris<a name=383> </a>
<LI>argue tu, Drance, quando tot stragis acervos<a name=384> </a>
<LI>Teucrorum tua dextra dedit passimque tropaeis<a name=385> </a>
<LI>insignis agros.  Possit quid vivida virtus,<a name=386> </a>
<LI>experiare licet; nec longe scilicet hostes<a name=387> </a>
<LI>quaerendi nobis:  circumstant undique muros. <a name=388> </a>
<LI>Imus in adversos:  quid cessas?  An tibi Mavors<a name=389> </a>
<LI>ventosa in lingua pedibusque fugacibus istis<a name=390> </a>
<LI>semper erit? <a name=391> </a>
<LI>Pulsus ego?  Aut quisquam merito, foedissime, pulsum<a name=392> </a>
<LI>arguet, Iliaco tumidum qui crescere Thybrim<a name=393> </a>
<LI>sanguine et Evandri totam cum stirpe videbit<a name=394> </a>
<LI>procubuisse domum atque exutos Arcadas armis? <a name=395> </a>
<LI>Haud ita me experti Bitias et Pandarus ingens<a name=396> </a>
<LI>et quos mille die victor sub Tartara misi,<a name=397> </a>
<LI>inclusus muris hostilique aggere saeptus. <a name=398> </a>
<LI>``Nulla salus bello.'' Capiti cane talia, demens,<a name=399> </a>
<LI>Dardanio rebusque tuis.  Proinde omnia magno<a name=400> </a>
<LI>ne cessa turbare metu atque extollere vires<a name=401> </a>
<LI>gentis bis victae, contra premere arma Latini. <a name=402> </a>
<LI>Nunc et Myrmidonum proceres Phrygia arma tremescunt,<a name=403> </a>
<LI>nunc et Tydides et Larissaeus Achilles,<a name=404> </a>
<LI>amnis et Hadriacas retro fugit Aufidus undas. <a name=405> </a>
<LI>Vel cum se pavidum contra mea iurgia fingit<a name=406> </a>
<LI>artificis scelus et formidine crimen acerbat. <a name=407> </a>
<LI>Numquam animam talem dextra hac, absiste moveri,<a name=408> </a>
<LI>amittes:  habitet tecum et sit pectore in isto. <a name=409> </a>
<LI>Nunc ad te et tua magna, pater, consulta revertor. <a name=410> </a>
<LI>Si nullam nostris ultra spem ponis in armis,<a name=411> </a>
<LI>si tam deserti sumus et semel agmine verso<a name=412> </a>
<LI>funditus occidimus neque habet Fortuna regressum? <a name=413> </a>
<LI>oremus pacem et dextras tendamus inertis. <a name=414> </a>
<LI>Quamquam O, si solitae quicquam virtutis adesset!<a name=415> </a>
<LI>Ille mihi ante alios fortunatusque laborum<a name=416> </a>
<LI>egregiusque animi, qui, nequid tale videret,<a name=417> </a>
<LI>procubuit moriens et humum semel ore momordit. <a name=418> </a>
<LI>Sin et opes nobis et adhuc intacta iuventus<a name=419> </a>
<LI>auxilioque urbes Italae populique supersunt,<a name=420> </a>
<LI>sin et Troianis cum multo gloria venit<a name=421> </a>
<LI>sanguine, sunt illis sua funera parque per omnis<a name=422> </a>
<LI>tempestas:  cur indecores in limine primo<a name=423> </a>
<LI>deficimus?  Cur ante tubam tremor occupat artus? <a name=424> </a>
<LI>Multa dies variisque labor mutabilis aevi<a name=425> </a>
<LI>rettulit in melius, multos alterna revisens<a name=426> </a>
<LI>lusit et in solido rursus Fortuna locavit. <a name=427> </a>
<LI>Non erit auxilio nobis Aetolus et Arpi: <a name=428> </a>
<LI>at Messapus erit felixque Tolumnius et quos<a name=429> </a>
<LI>tot populi misere duces, nec parva sequetur<a name=430> </a>
<LI>gloria delectos Latio et Laurentibus agris. <a name=431> </a>
<LI>Est et Volscorum egregia de gente Camilla,<a name=432> </a>
<LI>agmen agens equitum et florentis aere catervas. <a name=433> </a>
<LI>Quod si me solum Teucri in certamina poscunt<a name=434> </a>
<LI>idque placet tantumque bonis communibus obsto,<a name=435> </a>
<LI>non adeo has exosa manus Victoria fugit,<a name=436> </a>
<LI>ut tanta quicquam pro spe temptare recusem. <a name=437> </a>
<LI>Ibo animis contra, vel magnum praestet Achillem<a name=438> </a>
<LI>factaque Vulcani manibus paria induat arma<a name=439> </a>
<LI>ille licet.  Vobis animam hanc soceroque Latino<a name=440> </a>
<LI>Turnus ego, haud ulli veterum virtute secundus,<a name=441> </a>
<LI>devovi.  ``Solum Aeneas vocat'':  et vocet oro,<a name=442> </a>
<LI>nec Drances potius, sive est haec ira deorum,<a name=443> </a>
<LI>morte luat, sive est virtus et gloria, tollat.'<a name=444> </a>
<LI>    Illi haec inter se dubiis de rebus agebant<a name=445> </a>
<LI>certantes; castra Aeneas aciemque movebat: <a name=446> </a>
<LI>nuntius ingenti per regia tecta tumultu<a name=447> </a>
<LI>ecce ruit magnisque urbem terroribus implet,<a name=448> </a>
<LI>instructos acie Tiberino a flumine Teucros<a name=449> </a>
<LI>Tyrrhenamque manum totis descendere campis. <a name=450> </a>
<LI>Extemplo turbati animi concussaque vulgi<a name=451> </a>
<LI>pectora et adrectae stimulis haud mollibus irae. <a name=452> </a>
<LI>Arma manu trepidi poscunt, fremit arma iuventus,<a name=453> </a>
<LI>flent maesti mussantque patres.  Hic undique clamor<a name=454> </a>
<LI>dissensu vario magnus se tollit in auras<a name=455> </a>
<LI>haud secus atque alto in luco cum forte catervae<a name=456> </a>
<LI>consedere avium piscosove amne Padusae<a name=457> </a>
<LI>dant sonitum rauci per stagna loquacia cycni. <a name=458> </a>
<LI>`Immo,' ait, `O cives' adrepto tempore, `Turnus,'<a name=459> </a>
<LI>`cogite concilium et pacem laudate sedentes: <a name=460> </a>
<LI>illi armis in regna ruunt.' Nec plura locutus<a name=461> </a>
<LI>corripuit sese et tectis citus extulit altis. <a name=462> </a>
<LI>`Tu, Voluse, armari Volscorum edice maniplos,<a name=463> </a>
<LI>duc,' ait, `et Rutulos.  Equitem Messapus in armis<a name=464> </a>
<LI>et cum fratre Coras latis diffundite campis. <a name=465> </a>
<LI>Pars aditus urbis firmet turrisque capessat,<a name=466> </a>
<LI>cetera, qua iusso, mecum manus inferat arma.'<a name=467> </a>
<LI>Ilicet in muros tota discurritur urbe. <a name=468> </a>
<LI>Consilium ipse pater et magna incepta Latinus<a name=469> </a>
<LI>deserit ac tristi turbatus tempore differt<a name=470> </a>
<LI>multaque se incusat, qui non adceperit ultro<a name=471> </a>
<LI>Dardanium Aenean generumque adsciverit urbi. <a name=472> </a>
<LI>Praefodiunt alii portas aut saxa sudesque<a name=473> </a>
<LI>subvectant.  Bello dat signum rauca cruentum<a name=474> </a>
<LI>bucina.  Tum muros varia cinxere corona<a name=475> </a>
<LI>matronae puerique:  vocat labor ultimus omnis. <a name=476> </a>
<LI>Nec non ad templum summasque ad Palladis arces<a name=477> </a>
<LI>subvehitur magna matrum regina caterva<a name=478> </a>
<LI>dona ferens, iuxtaque comes Lavinia virgo,<a name=479> </a>
<LI>causa mali tanti, oculos deiecta decoros. <a name=480> </a>
<LI>Succedunt matres et templum ture vaporant<a name=481> </a>
<LI>et maestas alto fundunt de limine voces: <a name=482> </a>
<LI>`Armipotens, praeses belli, Tritonia virgo,<a name=483> </a>
<LI>frange manu telum Phrygii praedonis et ipsum<a name=484> </a>
<LI>pronum sterne solo portisque effunde sub altis.'<a name=485> </a>
<LI>Cingitur ipse furens certatim in proelia Turnus. <a name=486> </a>
<LI>Iamque adeo rutilum thoraca indutus aenis<a name=487> </a>
<LI>horrebat squamis surasque incluserat auro,<a name=488> </a>
<LI>tempora nudus adhuc, laterique adcinxerat ensem<a name=489> </a>
<LI>fulgebatque alta decurrens aureus arce,<a name=490> </a>
<LI>exsultatque animis et spe iam praecipit hostem: <a name=491> </a>
<LI>qualis ubi abruptis fugit praesaepia vinclis<a name=492> </a>
<LI>tandem liber equus campoque potitus aperto<a name=493> </a>
<LI>aut ille in pastus armentaque tendit equarum<a name=494> </a>
<LI>aut adsuetus aquae perfundi flumine noto<a name=495> </a>
<LI>emicat adrectisque fremit cervicibus alte<a name=496> </a>
<LI>luxurians, luduntque iubae per colla, per armos. <a name=497> </a>
<LI>Obvia cui Volscorum acie comitante Camilla<a name=498> </a>
<LI>occurrit portisque ab equo regina sub ipsis<a name=499> </a>
<LI>desiluit, quam tota cohors imitata relictis<a name=500> </a>
<LI>ad terram defluxit equis; tum talia fatur: <a name=501> </a>
<LI>`Turne, sui merito siqua est fiducia forti,<a name=502> </a>
<LI>audeo et Aeneadum promitto occurrere turmae<a name=503> </a>
<LI>solaque Tyrrhenos equites ire obvia contra. <a name=504> </a>
<LI>Me sine prima manu temptare pericula belli<a name=505> </a>
<LI>tu pedes ad muros subsiste et moenia serva.'<a name=506> </a>
<LI>Turnus ad haec, oculos horrenda in virgine fixus: <a name=507> </a>
<LI>`O decus Italiae virgo, quas dicere grates<a name=508> </a>
<LI>quasve referre parem?  Sed nunc, est omnia quando<a name=509> </a>
<LI>iste animus supra, mecum partire laborem. <a name=510> </a>
<LI>Aeneas, ut fama fidem missique reportant<a name=511> </a>
<LI>exploratores, equitum levia improbus arma<a name=512> </a>
<LI>praemisit, quaterent campos; ipse ardua montis<a name=513> </a>
<LI>per deserta iugo superans adventat ad urbem. <a name=514> </a>
<LI>Furta paro belli convexo in tramite silvae? <a name=515> </a>
<LI>ut bivias armato obsidam milite fauces. <a name=516> </a>
<LI>Tu Tyrrhenum equitem conlatis excipe signis;<a name=517> </a>
<LI>tecum acer Messapus erit turmaeque Latinae<a name=518> </a>
<LI>Tiburtique manus, ducis et tu concipe curam.'<a name=519> </a>
<LI>Sic ait, et paribus Messapum in proelia dictis<a name=520> </a>
<LI>hortatur sociosque duces et pergit in hostem. <a name=521> </a>
<LI>Est curvo anfractu valles, adcommoda fraudi<a name=522> </a>
<LI>armorumque dolis, quam densis frondibus atrum<a name=523> </a>
<LI>urget utrimque latus, tenuis quo semita ducit<a name=524> </a>
<LI>angustaeque ferunt fauces aditusque maligni. <a name=525> </a>
<LI>Hanc super in speculis summoque in vertice montis<a name=526> </a>
<LI>planities ignota iacet tutique receptus,<a name=527> </a>
<LI>seu dextra laevaque velis occurrere pugnae,<a name=528> </a>
<LI>sive instare iugis et grandia volvere saxa. <a name=529> </a>
<LI>Huc iuvenis nota fertur regione viarum<a name=530> </a>
<LI>arripuitque locum et silvis insedit iniquis. <a name=531> </a>
<LI>    Velocem interea superis in sedibus Opim,<a name=532> </a>
<LI>unam ex virginibus sociis sacraque caterva,<a name=533> </a>
<LI>compellabat et has tristis Latonia voces<a name=534> </a>
<LI>ore dabat:  `Graditur bellum ad crudele Camilla,<a name=535> </a>
<LI>O virgo, et nostris nequiquam cingitur armis,<a name=536> </a>
<LI>cara mihi ante alias.' Neque enim novus iste Dianae<a name=537> </a>
<LI>venit amor subitaque animum dulcedine movit. <a name=538> </a>
<LI>Pulsus ob invidiam regno viresque superbas<a name=539> </a>
<LI>Priverno antiqua Metabus cum excederet urbe,<a name=540> </a>
<LI>infantem fugiens media inter proelia belli<a name=541> </a>
<LI>sustulit exsilio comitem matrisque vocavit<a name=542> </a>
<LI>nomine Casmillae mutata parte Camillam. <a name=543> </a>
<LI>Ipse sinu prae se portans iuga longa petebat<a name=544> </a>
<LI>solorum nemorum:  tela undique saeva premebant<a name=545> </a>
<LI>et circumfuso volitabant milite Volsci. <a name=546> </a>
<LI>Ecce fugae medio summis Amasenus abundans<a name=547> </a>
<LI>spumabat ripis:  tantus se nubibus imber<a name=548> </a>
<LI>ruperat.  Ille, innare parans, infantis amore<a name=549> </a>
<LI>tardatur caroque oneri timet.  Omnia secum<a name=550> </a>
<LI>versanti subito vix haec sententia sedit. <a name=551> </a>
<LI>Telum immane manu valida quod forte gerebat<a name=552> </a>
<LI>bellator, solidum nodis et robore cocto,<a name=553> </a>
<LI>huic natam, libro et silvestri subere clausam,<a name=554> </a>
<LI>implicat atque habilem mediae circumligat hastae;<a name=555> </a>
<LI>quam dextra ingenti librans ita ad aethera fatur: <a name=556> </a>
<LI>`Alma, tibi hanc, nemorum cultrix, Latonia virgo,<a name=557> </a>
<LI>ipse pater famulam voveo; tua prima per auras<a name=558> </a>
<LI>tela tenens supplex hostem fugit.  Accipe, testor,<a name=559> </a>
<LI>diva tuam, quae nunc dubiis committitur auris. <a name=560> </a>
<LI>Dixit et adducto contortum hastile lacerto<a name=561> </a>
<LI>immittit:  sonuere undae, rapidum super amnem<a name=562> </a>
<LI>infelix fugit in iaculo stridente Camilla. <a name=563> </a>
<LI>At Metabus, magna propius iam urgente caterva,<a name=564> </a>
<LI>dat sese fluvio atque hastam cum virgine victor<a name=565> </a>
<LI>gramineo donum Triviae de caespite vellit. <a name=566> </a>
<LI>Non illum tectis ullae, non moenibus urbes<a name=567> </a>
<LI>accepere neque ipse manus feritate dedisset: <a name=568> </a>
<LI>pastorum et solis exegit montibus aevom. <a name=569> </a>
<LI>Hic natam in dumis interque horrentia lustra<a name=570> </a>
<LI>armentalis equae mammis et lacte ferino<a name=571> </a>
<LI>nutribat, teneris immulgens ubera labris. <a name=572> </a>
<LI>Utque pedum primis infans vestigia plantis<a name=573> </a>
<LI>institerat, iaculo palmas armavit acuto<a name=574> </a>
<LI>spiculaque ex umero parvae suspendit et arcum. <a name=575> </a>
<LI>Pro crinali auro, pro longae tegmine pallae<a name=576> </a>
<LI>tigridis exuviae per dorsum a vertice pendent. <a name=577> </a>
<LI>Tela manu iam tum tenera puerilia torsit<a name=578> </a>
<LI>et fundam tereti circum caput egit habena<a name=579> </a>
<LI>Strymoniamque gruem aut album deiecit olorem. <a name=580> </a>
<LI>Multae illam frustra Tyrrhena per oppida matres<a name=581> </a>
<LI>optavere nurum:  sola contenta Diana<a name=582> </a>
<LI>aeternum telorum et virginitatis amorem<a name=583> </a>
<LI>intemerata colit.  `Vellem haud correpta fuisset<a name=584> </a>
<LI>militia tali, conata lacessere Teucros: <a name=585> </a>
<LI>cara mihi comitumque foret nunc una mearum. <a name=586> </a>
<LI>Verum age, quandoquidem fatis urgetur acerbis,<a name=587> </a>
<LI>abere, nympha, polo finisque invise Latinos,<a name=588> </a>
<LI>tristis ubi infausto committitur omine pugna. <a name=589> </a>
<LI>Haec cape et ultricem pharetra deprome sagittam: <a name=590> </a>
<LI>hac quicumque sacrum violarit volnere corpus,<a name=591> </a>
<LI>Tros Italusque, mihi pariter det sanguine poenas. <a name=592> </a>
<LI>Post ego nube cava miserandae corpus et arma<a name=593> </a>
<LI>inspoliata feram tumulo patriaeque reponam.'<a name=594> </a>
<LI>Dixit; at illa levis caeli delapsa per auras<a name=595> </a>
<LI>insonuit, nigro circumdata turbine corpus. <a name=596> </a>
<LI>    At manus interea muris Troiana propinquat<a name=597> </a>
<LI>Etruscique duces equitumque exercitus omnis,<a name=598> </a>
<LI>compositi numero in turmas.  Fremit aequore toto<a name=599> </a>
<LI>insultans sonipes et pressis pugnat habenis<a name=600> </a>
<LI>huc conversus et huc; tum late ferreus hastis<a name=601> </a>
<LI>horret ager campique armis sublimibus ardent. <a name=602> </a>
<LI>Nec non Messapus contra celeresque Latini<a name=603> </a>
<LI>et cum fratre Coras et virginis ala Camillae<a name=604> </a>
<LI>adversi campo apparent hastasque reductis<a name=605> </a>
<LI>protendunt longe dextris et spicula vibrant,<a name=606> </a>
<LI>adventusque virum fremitusque ardescit equorum. <a name=607> </a>
<LI>Iamque intra iactum teli progressus uterque<a name=608> </a>
<LI>substiterat:  subito erumpunt clamore furentisque<a name=609> </a>
<LI>exhortantur equos; fundunt simul undique tela<a name=610> </a>
<LI>crebra nivis ritu caelumque obtexitur umbra. <a name=611> </a>
<LI>Continuo adversis Tyrrhenus et acer Aconteus<a name=612> </a>
<LI>conixi incurrunt hastis primique ruina<a name=613> </a>
<LI>dant sonitum ingenti perfractaque quadrupedantum<a name=614> </a>
<LI>pectora pectoribus rumpunt:  excussus Aconteus<a name=615> </a>
<LI>fulminis in morem aut tormento ponderis acti<a name=616> </a>
<LI>praecipitat longe et vitam dispergit in auras. <a name=617> </a>
<LI>Extemplo turbatae acies, versique Latini<a name=618> </a>
<LI>reiciunt parmas et equos ad moenia vertunt. <a name=619> </a>
<LI>Troes agunt, princeps turmas inducit Asilas. <a name=620> </a>
<LI>Iamque propinquabant portis, rursusque Latini<a name=621> </a>
<LI>clamorem tollunt et mollia colla reflectunt: <a name=622> </a>
<LI>hi fugiunt penitusque datis referuntur habenis. <a name=623> </a>
<LI>Qualis ubi alterno procurrens gurgite pontus<a name=624> </a>
<LI>nunc ruit ad terram scopulusque superiacit unda<a name=625> </a>
<LI>spumeus extremamque sinu perfundit arenam,<a name=626> </a>
<LI>nunc rapidus retro atque aestu revoluta resorbens<a name=627> </a>
<LI>saxa fugit litusque vado labente relinquit: <a name=628> </a>
<LI>bis Tusci Rutulos egere ad moenia versos,<a name=629> </a>
<LI>bis reiecti armis respectant terga tegentes. <a name=630> </a>
<LI>Tertia sed postquam congressi in proelia totas<a name=631> </a>
<LI>implicuere inter se acies legitque virum vir: <a name=632> </a>
<LI>tum vero et gemitus morientum et sanguine in alto<a name=633> </a>
<LI>armaque corporaque et permixti caede virorum<a name=634> </a>
<LI>semianimes volvuntur equi, pugna aspera surgit. <a name=635> </a>
<LI>Orsilochus Remuli, quando ipsum horrebat adire,<a name=636> </a>
<LI>hastam intorsit equo ferrumque sub aure reliquit. <a name=637> </a>
<LI>Quo sonipes ictu furit arduus altaque iactat<a name=638> </a>
<LI>vulneris impatiens arrecto pectore crura: <a name=639> </a>
<LI>volvitur ille excussus humi.  Catillus Iollan<a name=640> </a>
<LI>ingentemque animis, ingentem corpore et armis<a name=641> </a>
<LI>deicit Herminium, nudo cui vertice fulva<a name=642> </a>
<LI>caesaries nudique umeri, nec vulnera terrent: <a name=643> </a>
<LI>tantus in arma patet.  Latos huic hasta per armos<a name=644> </a>
<LI>acta tremit duplicatque virum transfixa dolore. <a name=645> </a>
<LI>Funditur ater ubique cruor; dant funera ferro<a name=646> </a>
<LI>certantes pulchramque petunt per vulnera mortem. <a name=647> </a>
<LI>    At medias inter caedes exsultat Amazon,<a name=648> </a>
<LI>unum exserta latus pugnae, pharetrata Camilla,<a name=649> </a>
<LI>et nunc lenta manu spargens hastilia denset,<a name=650> </a>
<LI>nunc validam dextra rapit indefessa bipennem;<a name=651> </a>
<LI>aureus ex umero sonat arcus et arma Dianae. <a name=652> </a>
<LI>Illa etiam in tergum, siquando pulsa recessit,<a name=653> </a>
<LI>spicula converso fugientia dirigit arcu. <a name=654> </a>
<LI>At circum lectae comites, Larinaque virgo<a name=655> </a>
<LI>Tullaque et aeratam quatiens Tarpeia securem,<a name=656> </a>
<LI>Italides, quas ipsa decus sibi dia Camilla<a name=657> </a>
<LI>delegit pacisque bonas bellique ministras: <a name=658> </a>
<LI>quales Threiciae cum flumina Thermodontis<a name=659> </a>
<LI>pulsant et pictis bellantur Amazones armis<a name=660> </a>
<LI>seu circum Hippolyten, seu cum se Martia curru<a name=661> </a>
<LI>Penthesilea refert, magnoque ululante tumultu<a name=662> </a>
<LI>feminea exsultant lunatis agmina peltis. <a name=663> </a>
<LI>Quem telo primum, quem postremum, aspera virgo,<a name=664> </a>
<LI>deicis?  Aut quot humi morientia corpora fundis? <a name=665> </a>
<LI>Eunaeum Clitio primum patre, cuius apertum<a name=666> </a>
<LI>adversi longa transverberat abiete pectus: <a name=667> </a>
<LI>sanguinis ille vomens rivos cadit atque cruentam<a name=668> </a>
<LI>mandit humum moriensque suo se in volnere versat. <a name=669> </a>
<LI>Tum Lirim Pagasumque super; quorum alter habenas<a name=670> </a>
<LI>suffosso revolutus equo dum colligit, alter<a name=671> </a>
<LI>dum subit ac dextram labenti tendit inermem,<a name=672> </a>
<LI>praecipites pariterque ruunt.  His addit Amastrum<a name=673> </a>
<LI>Hippotaden, sequiturque incumbens eminus hasta<a name=674> </a>
<LI>Tereaque Harpalycumque et Demophoonta Chrominque;<a name=675> </a>
<LI>quotque emissa manu contorsit spicula virgo,<a name=676> </a>
<LI>tot Phrygii cecidere viri.  Procul Ornytus armis<a name=677> </a>
<LI>ignotis et equo venator Iapyge fertur,<a name=678> </a>
<LI>cui pellis latos umeros erepta iuvenco<a name=679> </a>
<LI>pugnatori operit, caput ingens oris hiatus<a name=680> </a>
<LI>et malae texere lupi cum dentibus albis,<a name=681> </a>
<LI>agrestisque manus armat sparus; ipse catervis<a name=682> </a>
<LI>vertitur in mediis et toto vertice supra est. <a name=683> </a>
<LI>Hunc illa exceptum, neque enim labor agmine verso,<a name=684> </a>
<LI>traicit et super haec inimico pectore fatur: <a name=685> </a>
<LI>`Silvis te, Tyrrhene, feras agitare putasti? <a name=686> </a>
<LI>Advenit qui vestra dies muliebribus armis<a name=687> </a>
<LI>verba redarguerit.  Nomen tamen haud leve patrum<a name=688> </a>
<LI>manibus hoc referes, telo cecidisse Camillae.'<a name=689> </a>
<LI>Protinus Orsilochum et Buten, duo maxima Teucrum<a name=690> </a>
<LI>corpora, sed Buten aversum cuspide fixit<a name=691> </a>
<LI>loricam galeamque inter, qua colla sedentis<a name=692> </a>
<LI>lucent et laevo dependet parma lacerto,<a name=693> </a>
<LI>Orsilochum fugiens magnumque agitata per orbem<a name=694> </a>
<LI>eludit gyro interior sequiturque sequentem,<a name=695> </a>
<LI>tum validam perque arma viro perque ossa securim<a name=696> </a>
<LI>altior exsurgens oranti et multa precanti<a name=697> </a>
<LI>congeminat:  vulnus calido rigat ora cerebro. <a name=698> </a>
<LI>Incidit huic subitoque aspectu territus haesit<a name=699> </a>
<LI>Appenninicolae bellator filius Auni,<a name=700> </a>
<LI>haud Ligurum extremus, dum fallere fata sinebant. <a name=701> </a>
<LI>Isque ubi se nullo iam cursu evadere pugnae<a name=702> </a>
<LI>posse neque instantem reginam avertere cernit,<a name=703> </a>
<LI>consilio versare dolos ingressus et astu<a name=704> </a>
<LI>incipit haec:  `Quid tam egregium, si femina forti<a name=705> </a>
<LI>fidis equo?  Dimitte fugam et te comminus aequo<a name=706> </a>
<LI>mecum crede solo pugnaeque adcinge pedestri: <a name=707> </a>
<LI>iam nosces, ventosa ferat cui gloria fraudem.'<a name=708> </a>
<LI>Dixit, at illa furens acrique adcensa dolore<a name=709> </a>
<LI>tradit equum comiti paribusque resistit in armis,<a name=710> </a>
<LI>ense pedes nudo puraque interrita parma. <a name=711> </a>
<LI>At iuvenis, vicisse dolo ratus, avolat ipse,<a name=712> </a>
<LI>haud mora, conversisque fugax aufertur habenis<a name=713> </a>
<LI>quadrupedemque citum ferrata calce fatigat. <a name=714> </a>
<LI>`Vane Ligus frustraque animis elate superbis,<a name=715> </a>
<LI>nequiquam patrias temptasti lubricus artis,<a name=716> </a>
<LI>nec fraus te incolumem fallaci perferet Auno,'<a name=717> </a>
<LI>haec fatur virgo et pernicibus ignea plantis<a name=718> </a>
<LI>transit equum cursu frenisque adversa prehensis<a name=719> </a>
<LI>congreditur poenasque inimico ex sanguine sumit: <a name=720> </a>
<LI>quam facile accipiter saxo sacer ales ab alto<a name=721> </a>
<LI>consequitur pennis sublimem in nube columbam<a name=722> </a>
<LI>comprensamque tenet pedibusque eviscerat uncis;<a name=723> </a>
<LI>tum cruor et vulsae labuntur ab aethere plumae. <a name=724> </a>
<LI>    At non haec nullis hominum sator atque deorum<a name=725> </a>
<LI>observans oculis summo sedet altus Olympo: <a name=726> </a>
<LI>Tyrrhenum genitor Tarchonem in proelia saeva<a name=727> </a>
<LI>suscitat et stimulis haud mollibus incitat iras. <a name=728> </a>
<LI>Ergo inter caedes cedentiaque agmina Tarchon<a name=729> </a>
<LI>fertur equo variisque instigat vocibus alas,<a name=730> </a>
<LI>nomine quemque vocans, reficitque in proelia pulsos. <a name=731> </a>
<LI>`Quis metus, O numquam dolituri, O semper inertes<a name=732> </a>
<LI>Tyrrheni, quae tanta animis ignavia venit? <a name=733> </a>
<LI>Femina palantis agit atque haec agmina vertit!<a name=734> </a>
<LI>Quo ferrum quidve haec gerimus tela inrita dextris? <a name=735> </a>
<LI>At non in Venerem segnes nocturnaque bella<a name=736> </a>
<LI>aut ubi curva choros indixit tibia Bacchi,<a name=737> </a>
<LI>exspectate dapes et plenae pocula mensae,<a name=738> </a>
<LI>hic amor, hoc studium, dum sacra secundus haruspex<a name=739> </a>
<LI>nuntiet ac lucos vocet hostia pinguis in altos!'<a name=740> </a>
<LI>Haec effatus equum in medios, moriturus et ipse,<a name=741> </a>
<LI>concitat et Venulo adversum se turbidus infert<a name=742> </a>
<LI>dereptumque ab equo dextra complectitur hostem<a name=743> </a>
<LI>et gremium ante suum multa vi concitus aufert. <a name=744> </a>
<LI>Tollitur in caelum clamor, cunctique Latini<a name=745> </a>
<LI>convertere oculos.  Volat igneus aequore Tarchon<a name=746> </a>
<LI>arma virumque ferens; tum summa ipsius ab hasta<a name=747> </a>
<LI>defringit ferrum et partis rimatur apertas,<a name=748> </a>
<LI>qua vulnus letale ferat; contra ille repugnans<a name=749> </a>
<LI>sustinet a iugulo dextram et vim viribus exit. <a name=750> </a>
<LI>Utque volans alte raptum cum fulva draconem<a name=751> </a>
<LI>fert aquila implicuitque pedes atque unguibus haesit,<a name=752> </a>
<LI>saucius at serpens sinuosa volumina versat<a name=753> </a>
<LI>adrectisque horret squamis et sibilat ore,<a name=754> </a>
<LI>arduus insurgens; illa haud minus urget obunco<a name=755> </a>
<LI>luctantem rostro, simul aethera verberat alis: <a name=756> </a>
<LI>haud aliter praedam Tiburtum ex agmine Tarchon<a name=757> </a>
<LI>portat ovans.  Ducis exemplum eventumque secuti<a name=758> </a>
<LI>Maeonidae incurrunt.  Tum fatis debitus Arruns<a name=759> </a>
<LI>velocem iaculo et multa prior arte Camillam<a name=760> </a>
<LI>circuit et quae sit fortuna facillima, temptat. <a name=761> </a>
<LI>Qua se cumque furens medio tulit agmine virgo,<a name=762> </a>
<LI>hac Arruns subit et tacitus vestigia lustrat;<a name=763> </a>
<LI>qua victrix redit illa pedemque ex hoste reportat,<a name=764> </a>
<LI>hac iuvenis furtim celeris detorquet habenas. <a name=765> </a>
<LI>Hos aditus iamque hos aditus omnemque pererrat<a name=766> </a>
<LI>undique circuitum et certam quatit improbus hastam. <a name=767> </a>
<LI>Forte sacer Cybelo Chloreus olimque sacerdos<a name=768> </a>
<LI>insignis longe Phrygiis fulgebat in armis<a name=769> </a>
<LI>spumantemque agitabat equum, quem pellis aenis<a name=770> </a>
<LI>in plumam squamis auro conserta tegebat. <a name=771> </a>
<LI>Ipse, peregrina ferrugine clarus et ostro,<a name=772> </a>
<LI>spicula torquebat Lycio Gortynia cornu;<a name=773> </a>
<LI>aureus ex umeris erat arcus et aurea vati<a name=774> </a>
<LI>cassida; tum croceam chlamydemque sinusque crepantis<a name=775> </a>
<LI>carbaseos fulvo in nodum collegerat auro<a name=776> </a>
<LI>pictus acu tunicas et barbara tegmina crurum. <a name=777> </a>
<LI>Hunc virgo, sive ut templis praefigeret arma<a name=778> </a>
<LI>Troia, captivo sive ut se ferret in auro<a name=779> </a>
<LI>venatrix, unum ex omni certamine pugnae<a name=780> </a>
<LI>caeca sequebatur totumque incauta per agmen<a name=781> </a>
<LI>femineo praedae et spoliorum ardebat amore,<a name=782> </a>
<LI>telum ex insidiis cum tandem tempore capto<a name=783> </a>
<LI>concitat et superos Arruns sic voce precatur: <a name=784> </a>
<LI>`Summe deum, sancti custos Soractis Apollo,<a name=785> </a>
<LI>quem primi colimus, cui pineus ardor acervo<a name=786> </a>
<LI>pascitur et medium freti pietate per ignem<a name=787> </a>
<LI>cultores multa premimus vestigia pruna,<a name=788> </a>
<LI>da, pater, hoc nostris aboleri dedecus armis,<a name=789> </a>
<LI>omnipotens.  Non exuvias pulsaeve tropaeum<a name=790> </a>
<LI>virginis aut spolia ulla peto (mihi cetera laudem<a name=791> </a>
<LI>facta ferent):  haec dira meo dum vulnere pestis<a name=792> </a>
<LI>pulsa cadat, patrias remeabo inglorius urbes. <a name=793> </a>
<LI>Audiit et voti Phoebus succedere partem<a name=794> </a>
<LI>mente dedit, partem volucris dispersit in auras: <a name=795> </a>
<LI>sterneret ut subita turbatam morte Camillam,<a name=796> </a>
<LI>adnuit oranti; reducem ut patria alta videret,<a name=797> </a>
<LI>non dedit, inque Notos vocem vertere procellae. <a name=798> </a>
<LI>Ergo ut missa manu sonitum dedit hasta per auras,<a name=799> </a>
<LI>convertere animos acris oculosque tulere<a name=800> </a>
<LI>cuncti ad reginam Volsci.  Nihil ipsa nec aurae<a name=801> </a>
<LI>nec sonitus memor aut venientis ab aethere teli,<a name=802> </a>
<LI>hasta sub exsertam donec perlata papillam<a name=803> </a>
<LI>haesit virgineumque alte bibit acta cruorem. <a name=804> </a>
<LI>Concurrunt trepidae comites dominamque ruentem<a name=805> </a>
<LI>suscipiunt.  Fugit ante omnis exterritus Arruns,<a name=806> </a>
<LI>laetitia mixtoque metu, nec iam amplius hastae<a name=807> </a>
<LI>credere nec telis occurrere virginis audet. <a name=808> </a>
<LI>Ac velut ille, prius quam tela inimica sequantur,<a name=809> </a>
<LI>continuo in montis sese avius abdidit altos<a name=810> </a>
<LI>occiso pastore lupus magnove iuvenco,<a name=811> </a>
<LI>conscius audacis facti, caudamque remulcens<a name=812> </a>
<LI>subiecit pavitantem utero silvasque petivit: <a name=813> </a>
<LI>haud secus ex oculis se turbidus abstulit Arruns<a name=814> </a>
<LI>contentusque fuga mediis se immiscuit armis. <a name=815> </a>
<LI>Illa manu moriens telum trahit, ossa sed inter<a name=816> </a>
<LI>ferreus ad costas alto stat vulnere mucro: <a name=817> </a>
<LI>labitur exsanguis, labuntur frigida leto<a name=818> </a>
<LI>lumina, purpureus quondam color ora reliquit. <a name=819> </a>
<LI>Tum sic exspirans Accam ex aequalibus unam<a name=820> </a>
<LI>adloquitur fidam ante alias, quae sola Camillae,<a name=821> </a>
<LI>quicum partiri curas; atque haec ita fatur: <a name=822> </a>
<LI>`Hactenus, Acca soror, potui:  nunc vulnus acerbum<a name=823> </a>
<LI>conficit, et tenebris nigrescunt omnia circum. <a name=824> </a>
<LI>Effuge et haec Turno mandata novissima perfer: <a name=825> </a>
<LI>succedat pugnae Troianosque arceat urbe. <a name=826> </a>
<LI>Iamque vale.' Simul his dictis linquebat habenas,<a name=827> </a>
<LI>ad terram non sponte fluens.  Tum frigida toto<a name=828> </a>
<LI>paulatim exsolvit se corpore lentaque colla<a name=829> </a>
<LI>et captum leto posuit caput, arma relinquunt,<a name=830> </a>
<LI>vitaque cum gemitu fugit indignata sub umbras. <a name=831> </a>
<LI>Tum vero immensus surgens ferit aurea clamor<a name=832> </a>
<LI>sidera:  deiecta crudescit pugna Camilla,<a name=833> </a>
<LI>incurrunt densi simul omnis copia Teucrum<a name=834> </a>
<LI>Tyrrhenique duces Evandrique Arcades alae. <a name=835> </a>
<LI>    At Triviae custos iamdudum in montibus Opis<a name=836> </a>
<LI>alta sedet summis spectatque interrita pugnas. <a name=837> </a>
<LI>Utque procul medio iuvenum in clamore furentum<a name=838> </a>
<LI>prospexit tristi multatam morte Camillam,<a name=839> </a>
<LI>ingemuitque deditque has imo pectore voces: <a name=840> </a>
<LI>`Heu nimium, virgo, nimium crudele luisti<a name=841> </a>
<LI>supplicium, Teucros conata lacessere bello!<a name=842> </a>
<LI>Nec tibi desertae in dumis coluisse Dianam<a name=843> </a>
<LI>profuit aut nostras umero gessisse sagittas. <a name=844> </a>
<LI>Non tamen indecorem tua te regina reliquit<a name=845> </a>
<LI>extrema iam in morte, neque hoc sine nomine letum<a name=846> </a>
<LI>per gentis erit aut famam patieris inultae. <a name=847> </a>
<LI>Nam quicumque tuum violavit vulnere corpus,<a name=848> </a>
<LI>morte luet merita.' Fuit ingens monte sub alto<a name=849> </a>
<LI>regis Dercenni terreno ex aggere bustum<a name=850> </a>
<LI>antiqui Laurentis opacaque ilice tectum: <a name=851> </a>
<LI>hic dea se primum rapido pulcherrima nisu<a name=852> </a>
<LI>sistit et Arruntem tumulo speculatur ab alto. <a name=853> </a>
<LI>Ut vidit laetantem animis ac vana tumentem,<a name=854> </a>
<LI>`Cur,' inquit, `diversus abis?  Huc dirige gressum,<a name=855> </a>
<LI>huc periture veni, capias ut digna Camillae<a name=856> </a>
<LI>praemia.  Tune etiam telis moriere Dianae?'<a name=857> </a>
<LI>dixit, et aurata volucrem Threissa sagittam<a name=858> </a>
<LI>deprompsit pharetra cornuque infensa tetendit<a name=859> </a>
<LI>et duxit longe, donec curvata coirent<a name=860> </a>
<LI>inter se capita et manibus iam tangeret aequis,<a name=861> </a>
<LI>laeva aciem ferri, dextra nervoque papillam. <a name=862> </a>
<LI>Extemplo teli stridorem aurasque sonantis<a name=863> </a>
<LI>audiit una Arruns, haesitque in corpore ferrum. <a name=864> </a>
<LI>Illum exspirantem socii atque extrema gementem<a name=865> </a>
<LI>obliti ignoto camporum in pulvere linquunt,<a name=866> </a>
<LI>Opis ad aetherium pennis aufertur Olympum. <a name=867> </a>
<LI>    Prima fugit domina amissa levis ala Camillae;<a name=868> </a>
<LI>turbati fugiunt Rutuli, fugit acer Atinas<a name=869> </a>
<LI>disiectique duces desolatique manipli<a name=870> </a>
<LI>tuta petunt et equis aversi ad moenia tendunt. <a name=871> </a>
<LI>Nec quisquam instantis Teucros letumque ferentis<a name=872> </a>
<LI>sustentare valet telis aut sistere contra,<a name=873> </a>
<LI>sed laxos referunt umeris languentibus arcus,<a name=874> </a>
<LI>quadrupedumque putrem cursu quatit ungula campum. <a name=875> </a>
<LI>Volvitur ad muros caligine turbidus atra<a name=876> </a>
<LI>pulvis, et e speculis percussae pectora matres<a name=877> </a>
<LI>femineum clamorem ad caeli sidera tollunt. <a name=878> </a>
<LI>Qui cursu portas primi inrupere patentis,<a name=879> </a>
<LI>hos inimica super mixto premit agmine turba;<a name=880> </a>
<LI>nec miseram effugiunt mortem, sed limine in ipso,<a name=881> </a>
<LI>moenibus in patriis atque inter tuta domorum<a name=882> </a>
<LI>confixi exspirant animas.  Pars claudere portas: <a name=883> </a>
<LI>nec sociis aperire viam nec moenibus audent<a name=884> </a>
<LI>accipere orantis, oriturque miserrima caedes<a name=885> </a>
<LI>defendentum armis aditus inque arma ruentum. <a name=886> </a>
<LI>Exclusi ante oculos lacrumantumque ora parentum<a name=887> </a>
<LI>pars in praecipitis fossas urgente ruina<a name=888> </a>
<LI>volvitur, immissis pars caeca et concita frenis<a name=889> </a>
<LI>arietat in portas et duros obice postis. <a name=890> </a>
<LI>Ipsae de muris summo certamine matres,<a name=891> </a>
<LI>monstrat amor verus patriae, ut videre Camillam,<a name=892> </a>
<LI>tela manu trepidae iaciunt ac robore duro<a name=893> </a>
<LI>stipitibus ferrum sudibusque imitantur obustis<a name=894> </a>
<LI>praecipites primaeque mori pro moenibus ardent. <a name=895> </a>
<LI>    Interea Turnum in silvis saevissimus implet<a name=896> </a>
<LI>nuntius, et iuveni ingentem fert Acca tumultum: <a name=897> </a>
<LI>deletas Volscorum acies, cecidisse Camillam,<a name=898> </a>
<LI>ingruere infensos hostis et Marte secundo<a name=899> </a>
<LI>omnia corripuisse, metum iam ad moenia ferri. <a name=900> </a>
<LI>Ille furens, et saeva Iovis sic numina pellunt,<a name=901> </a>
<LI>deserit obsessos collis, nemora aspera linquit. <a name=902> </a>
<LI>Vix e conspectu exierat campumque tenebat,<a name=903> </a>
<LI>cum pater Aeneas saltus ingressus apertos<a name=904> </a>
<LI>exsuperatque iugum silvaque evadit opaca. <a name=905> </a>
<LI>Sic ambo ad muros rapidi totoque feruntur<a name=906> </a>
<LI>agmine nec longis inter se passibus absunt;<a name=907> </a>
<LI>ac simul Aeneas fumantis pulvere campos<a name=908> </a>
<LI>prospexit longe Laurentiaque agmina vidit,<a name=909> </a>
<LI>et saevum Aenean adgnovit Turnus in armis<a name=910> </a>
<LI>adventumque pedum flatusque audivit equorum. <a name=911> </a>
<LI>Continuoque ineant pugnas et proelia temptent,<a name=912> </a>
<LI>ni roseus fessos iam gurgite Phoebus Hibero<a name=913> </a>
<LI>tinguat equos noctemque die labente reducat: <a name=914> </a>
<LI>considunt castris ante urbem et moenia vallant. <a name=915> </a>


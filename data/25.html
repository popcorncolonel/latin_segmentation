<P>
<P  align=center>PUBLI VERGILI MARONIS
<P  align=center>AENEIDOS
<P  align=center>LIBER X
<P>
<P><OL><LI>PANDITUR interea domus omnipotentis Olympi,<a name=1> </a>
<LI>conciliumque vocat divom pater atque hominum rex<a name=2> </a>
<LI>sideream in sedem, terras unde arduus omnis<a name=3> </a>
<LI>castraque Dardanidum adspectat populosque Latinos. <a name=4> </a>
<LI>Considunt tectis bipatentibus, incipit ipse: <a name=5> </a>
<LI>`Caelicolae magni, quianam sententia vobis<a name=6> </a>
<LI>versa retro tantumque animis certatis iniquis? <a name=7> </a>
<LI>Abnueram bello Italiam concurrere Teucris. <a name=8> </a>
<LI>Quae contra vetitum discordia?  Quis metus aut hos<a name=9> </a>
<LI>aut hos arma sequi ferrumque lacessere suasit? <a name=10> </a>
<LI>Adveniet iustum pugnae, ne arcessite, tempus,<a name=11> </a>
<LI>cum fera Karthago Romanis arcibus olim<a name=12> </a>
<LI>exitium magnum atque Alpes immittet apertas: <a name=13> </a>
<LI>tum certare odiis, tum res rapuisse licebit. <a name=14> </a>
<LI>Nunc sinite et placitum laeti componite foedus.'<a name=15> </a>
<LI>    Iuppiter haec paucis; at non Venus aurea contra<a name=16> </a>
<LI>pauca refert: <a name=17> </a>
<LI>`O pater, O hominum rerumque aeterna potestas!<a name=18> </a>
<LI>Namque aliud quid sit, quod iam implorare queamus? <a name=19> </a>
<LI>Cernis ut insultent Rutulli Turnusque [feratur<a name=20> </a>
<LI>per medios insignis equis tumidusque] secundo<a name=21> </a>
<LI>Marte ruat?  Non clausa tegunt iam moenia Teucros: <a name=22> </a>
<LI>quin intra portas atque ipsis proelia miscent<a name=23> </a>
<LI>aggeribus moerorum et inundant sanguine fossas. <a name=24> </a>
<LI>Aeneas ignarus abest.  Numquamne levari<a name=25> </a>
<LI>obsidione sines?  Muris iterum imminet hostis<a name=26> </a>
<LI>nascentis Troiae [nec non exercitus alter;]<a name=27> </a>
<LI>atque iterum in Teucros Aetolis surgit ab Arpis<a name=28> </a>
<LI>Tydides.  Equidem credo, mea volnera restant<a name=29> </a>
<LI>et tua progenies mortalia demoror arma. <a name=30> </a>
<LI>Si sine pace tua atque invito numine Troes<a name=31> </a>
<LI>Italiam petiere, luant peccata neque illos<a name=32> </a>
<LI>iuveris auxilio; sin tot responsa secuti,<a name=33> </a>
<LI>quae superi manesque dabant:  cur nunc tua quisquam<a name=34> </a>
<LI>vertere iussa potest aut cur nova condere fata? <a name=35> </a>
<LI>Quid repetem exustas Erycino in litore classes,<a name=36> </a>
<LI>quid tempestatum regem ventosque furentis<a name=37> </a>
<LI>Aeolia excitos aut actam nubibus Irim? <a name=38> </a>
<LI>Nunc etiam manis, haec intemptata manebat<a name=39> </a>
<LI>sors rerum, movet et superis immissa repente<a name=40> </a>
<LI>Allecto, medias Italum bacchata per urbes. <a name=41> </a>
<LI>Nil super imperio moveor:  speravimus ista,<a name=42> </a>
<LI>dum fortuna fuit; vincant quos vincere mavis. <a name=43> </a>
<LI>Si nulla est regio, Teucris quam det tua coniunx<a name=44> </a>
<LI>dura, per eversae, genitor, fumantia Troiae<a name=45> </a>
<LI>exscidia obtestor, liceat dimittere ab armis<a name=46> </a>
<LI>incolumem Ascanium, liceat superesse nepotem. <a name=47> </a>
<LI>Aeneas sane ignotis iactetur in undis<a name=48> </a>
<LI>et, quamcumque viam dederit Fortuna, sequatur: <a name=49> </a>
<LI>hunc tegere et dirae valeam subducere pugnae. <a name=50> </a>
<LI>Est Amathus, est celsa mihi Paphus atque Cythera<a name=51> </a>
<LI>Idaliaeque domus:  positis inglorius armis<a name=52> </a>
<LI>exigat hic aevum.  Magna dicione iubeto<a name=53> </a>
<LI>Karthago premat Ausoniam:  nihil urbibus inde<a name=54> </a>
<LI>obstabit Tyriis.  Quid pestem evadere belli<a name=55> </a>
<LI>iuvit et Argolicos medium fugisse per ignes<a name=56> </a>
<LI>totque maris vastaeque exhausta pericula terrae,<a name=57> </a>
<LI>dum Latium Teucri recidivaque Pergama quaerunt? <a name=58> </a>
<LI>Non satius cineres patriae insedisse supremos<a name=59> </a>
<LI>atque solum, quo Troia fuit?  Xanthum et Simoenta<a name=60> </a>
<LI>redde, oro, miseris iterumque revolvere casus<a name=61> </a>
<LI>da, pater, Iliacos Teucris.' Tum regia Iuno<a name=62> </a>
<LI>acta furore gravi:  `Quid me alta silentia cogis<a name=63> </a>
<LI>rumpere et obductum verbis volgare dolorem? <a name=64> </a>
<LI>Aenean hominum quisquam divomque subegit<a name=65> </a>
<LI>bella sequi aut hostem regi se inferre Latino? <a name=66> </a>
<LI>Italiam petiit fatis auctoribus, esto,<a name=67> </a>
<LI>Cassandrae inpulsus furiis:  num linquere castra<a name=68> </a>
<LI>hortati sumus aut vitam committere ventis? <a name=69> </a>
<LI>Num puero summam belli, num credere muros<a name=70> </a>
<LI>Tyrrhenamque fidem, aut gentis agitare quietas? <a name=71> </a>
<LI>Quis deus in fraudem, quae dura potentia nostra<a name=72> </a>
<LI>egit?  Ubi hic Iuno demissave nubibus Iris? <a name=73> </a>
<LI>Indignum est Italos Troiam circumdare flammis<a name=74> </a>
<LI>nascentem et patria Turnum consistere terra,<a name=75> </a>
<LI>cui Pilumnus avus, cui diva Venilia mater: <a name=76> </a>
<LI>quid face Troianos atra vim ferre Latinis,<a name=77> </a>
<LI>arva aliena iugo premere atque avertere praedas? <a name=78> </a>
<LI>Quid soceros legere et gremiis abducere pactas,<a name=79> </a>
<LI>pacem orare manu, praefigere puppibus arma? <a name=80> </a>
<LI>Tu potes Aenean manibus subducere Graium<a name=81> </a>
<LI>proque viro nebulam et ventos obtendere inanis,<a name=82> </a>
<LI>tu potes in totidem classem convertere nymphas: <a name=83> </a>
<LI>nos aliquid Rutulos contra iuvisse nefandum est? <a name=84> </a>
<LI>Aeneas ignarus abest:  ignarus et absit. <a name=85> </a>
<LI>Est Paphus Idaliumque tibi, sunt alta Cythera: <a name=86> </a>
<LI>quid gravidam bellis urbem et corda aspera temptas? <a name=87> </a>
<LI>Nosne tibi fluxas Phrygiae res vertere fundo<a name=88> </a>
<LI>conamur, nos, an miseros qui Troas Achivis<a name=89> </a>
<LI>obiecit?  Quae causa fuit, consurgere in arma<a name=90> </a>
<LI>Europamque Asiamque et foedera solvere furto? <a name=91> </a>
<LI>Me duce Dardanius Spartam expugnavit adulter,<a name=92> </a>
<LI>aut ego tela dedi fovive cupidine bella? <a name=93> </a>
<LI>Tum decuit metuisse tuis:  nunc sera querelis<a name=94> </a>
<LI>haud iustis adsurgis et inrita iurgia iactas.'<a name=95> </a>
<LI>Talibus orabat Iuno, cunctique fremebant<a name=96> </a>
<LI>caelicolae adsensu vario, ceu flamina prima<a name=97> </a>
<LI>cum deprensa fremunt silvis et caeca volutant<a name=98> </a>
<LI>murmura, venturos nautis prodentia ventos. <a name=99> </a>
<LI>Tum pater omnipotens, rerum cui prima potestas,<a name=100> </a>
<LI>infit; eo dicente deum domus alta silescit<a name=101> </a>
<LI>et tremefacta solo tellus, silet arduus aether,<a name=102> </a>
<LI>tum Zephyri posuere, premit placida aequora pontus: <a name=103> </a>
<LI>`Accipite ergo animis atque haec mea figite dicta. <a name=104> </a>
<LI>Quandoquidem Ausonios coniungi foedere Teucris<a name=105> </a>
<LI>haud licitum, nec vestra capit discordia finem: <a name=106> </a>
<LI>quae cuique est fortuna hodie, quam quisque secat spem,<a name=107> </a>
<LI>Tros Rutulusne fuat nullo discrimine habebo. <a name=108> </a>
<LI>Seu fatis Italum castra obsidione tenentur<a name=109> </a>
<LI>sive errore malo Troiae monitisque sinistris. <a name=110> </a>
<LI>Nec Rutulos solvo:  sua cuique exorsa laborem<a name=111> </a>
<LI>fortunamque ferent.  Rex Iuppiter omnibus idem. <a name=112> </a>
<LI>Fata viam invenient.' Stygii per flumina fratris,<a name=113> </a>
<LI>per pice torrentis atraque voragine ripas<a name=114> </a>
<LI>adnuit et totum nutu tremefecit Olympum. <a name=115> </a>
<LI>Hic finis fandi.  Solio tum Iuppiter aureo<a name=116> </a>
<LI>surgit, caelicolae medium quem ad limina ducunt. <a name=117> </a>
<LI>Interea Rutuli portis circum omnibus instant<a name=118> </a>
<LI>sternere caede viros et moenia cingere flammis. <a name=119> </a>
<LI>At legio Aeneadum vallis obsessa tenetur,<a name=120> </a>
<LI>nec spes ulla fugae.  Miseri stant turribus altis<a name=121> </a>
<LI>nequiquam et rara muros cinxere corona<a name=122> </a>
<LI>Asius Imbrasides Hicetaoniusque Thymoetes<a name=123> </a>
<LI>Assaracique duo et senior cum Castore Thymbris,<a name=124> </a>
<LI>prima acies; hos germani Sarpedonis ambo<a name=125> </a>
<LI>et Clarus et Thaemon Lycia comitantur ab alta. <a name=126> </a>
<LI>Fert ingens toto conixus corpore saxum,<a name=127> </a>
<LI>haud partem exiguam montis, Lyrnesius Acmon,<a name=128> </a>
<LI>nec Clytio genitore minor nec fratre Menestheo. <a name=129> </a>
<LI>Hi iaculis, illi certant defendere saxis<a name=130> </a>
<LI>molirique ignem nervoque aptare sagittas. <a name=131> </a>
<LI>Ipse inter medios, Veneris iustissima cura,<a name=132> </a>
<LI>Dardanius caput ecce puer detectus honestum,<a name=133> </a>
<LI>qualis gemma micat, fulvum quae dividit aurum,<a name=134> </a>
<LI>aut collo decus aut capiti; vel quale per artem<a name=135> </a>
<LI>inclusum buxo aut Oricia terebintho<a name=136> </a>
<LI>lucet ebur; fusos cervix cui lactea crinis<a name=137> </a>
<LI>accipit et molli subnectens circulus auro. <a name=138> </a>
<LI>Te quoque magnanimae viderunt, Ismare, gentes<a name=139> </a>
<LI>volnera dirigere et calamos armare veneno,<a name=140> </a>
<LI>Maeonia generose domo, ubi pinguia culta<a name=141> </a>
<LI>exercentque viri Pactolusque inrigat auro. <a name=142> </a>
<LI>Adfuit et Mnestheus, quem pulsi pristina Turni<a name=143> </a>
<LI>aggere moerorum sublimem gloria tollit,<a name=144> </a>
<LI>et Capys:  hinc nomen Campanae ducitur urbi. <a name=145> </a>
<LI>    Illi inter sese duri certamina belli<a name=146> </a>
<LI>contulerant:  media Aeneas freta nocte secabat. <a name=147> </a>
<LI>Namque ut ab Euandro castris ingressus Etruscis<a name=148> </a>
<LI>regem adit et regi memorat nomenque genusque,<a name=149> </a>
<LI>quidve petat quidve ipse ferat, Mezentius arma<a name=150> </a>
<LI>quae sibi conciliet, violentaque pectora Turni<a name=151> </a>
<LI>edocet, humanis quae sit fiducia rebus<a name=152> </a>
<LI>admonet immiscetque preces:  haud fit mora, Tarchon<a name=153> </a>
<LI>iungit opes foedusque ferit; tum libera fati<a name=154> </a>
<LI>classem conscendit iussis gens Lydia divom,<a name=155> </a>
<LI>externo commissa duci.  Aeneia puppis<a name=156> </a>
<LI>prima tenet, rostro Phrygios subiuncta leones,<a name=157> </a>
<LI>imminet Ida super, profugis gratissima Teucris. <a name=158> </a>
<LI>Hic magnus sedet Aeneas secumque volutat<a name=159> </a>
<LI>eventus belli varios, Pallasque sinistro<a name=160> </a>
<LI>adfixus lateri iam quaerit sidera, opacae<a name=161> </a>
<LI>noctis iter, iam quae passus terraque marique. <a name=162> </a>
<LI>    Pandite nunc Helicona, deae, cantusque movete,<a name=163> </a>
<LI>quae manus interea Tuscis comitetur ab oris<a name=164> </a>
<LI>Aenean armetque rates pelagoque vehatur. <a name=165> </a>
<LI>    Massicus aerata princeps secat aequora tigri: <a name=166> </a>
<LI>sub quo mille manus iuvenum, qui moenia Clusi<a name=167> </a>
<LI>quique urbem liquere Cosas, quis tela sagittae<a name=168> </a>
<LI>gorytique leves umeris et letifer arcus. <a name=169> </a>
<LI>Una torvus Abas:  huic totum insignibus armis<a name=170> </a>
<LI>agmen et aurato fulgebat Apolline puppis. <a name=171> </a>
<LI>Sescentos illi dederat Populonia mater<a name=172> </a>
<LI>expertos belli iuvenes, ast Ilva trecentos<a name=173> </a>
<LI>insula inexhaustis Chalybum generosa metallis. <a name=174> </a>
<LI>Tertius ille hominum divomque interpres Asilas,<a name=175> </a>
<LI>cui pecudum fibrae, caeli cui sidera parent<a name=176> </a>
<LI>et linguae volucrum et praesagi fulminis ignes,<a name=177> </a>
<LI>mille rapit densos acie atque horrentibus hastis. <a name=178> </a>
<LI>Hos parere iubent Alpheae ab origine Pisae,<a name=179> </a>
<LI>urbs Etrusca solo.  Sequitur pulcherrimus Astur,<a name=180> </a>
<LI>Astur equo fidens et versicoloribus armis. <a name=181> </a>
<LI>Tercentum adiciunt (mens omnibus una sequendi)<a name=182> </a>
<LI>qui Caerete domo, qui sunt Minionis in arvis,<a name=183> </a>
<LI>et Pyrgi veteres intempestaeque Graviscae. <a name=184> </a>
<LI>    Non ego te, Ligurum ductor fortissime bello,<a name=185> </a>
<LI>transierim, Cinyre, et paucis comitate Cupavo,<a name=186> </a>
<LI>cuius olorinae surgunt de vertice pennae,<a name=187> </a>
<LI>crimen, Amor, vestrum formaeque insigne paternae. <a name=188> </a>
<LI>Namque ferunt luctu Cycnum Phaethontis amati,<a name=189> </a>
<LI>populeas inter frondes umbramque sororum<a name=190> </a>
<LI>dum canit et maestum Musa solatur amorem,<a name=191> </a>
<LI>canentem molli pluma duxisse senectam,<a name=192> </a>
<LI>linquentem terras et sidera voce sequentem. <a name=193> </a>
<LI>Filius, aequalis comitatus classe catervas,<a name=194> </a>
<LI>ingentem remis Centaurum promovet:  ille<a name=195> </a>
<LI>instat aquae saxumque undis immane minatur<a name=196> </a>
<LI>arduus et longa sulcat maria alta carina. <a name=197> </a>
<LI>    Ille etiam patriis agmen ciet Ocnus ab oris,<a name=198> </a>
<LI>fatidicae Mantus et Tusci filius amnis,<a name=199> </a>
<LI>qui muros matrisque dedit tibi, Mantua, nomen,<a name=200> </a>
<LI>Mantua, dives avis; sed non genus omnibus unum: <a name=201> </a>
<LI>gens illi triplex, populi sub gente quaterni,<a name=202> </a>
<LI>ipsa caput populis, Tusco de sanguine vires. <a name=203> </a>
<LI>Hinc quoque quingentos in se Mezentius armat,<a name=204> </a>
<LI>quos patre Benaco velatus harundine glauca<a name=205> </a>
<LI>Mincius infesta ducebat in aequora pinu. <a name=206> </a>
<LI>It gravis Aulestes centenaque arbore fluctum<a name=207> </a>
<LI>verberat adsurgens, spumant vada marmore verso. <a name=208> </a>
<LI>Hunc vehit immanis Triton et caerula concha<a name=209> </a>
<LI>exterrens freta, cui laterum tenus hispida nanti<a name=210> </a>
<LI>frons hominem praefert, in pristim desinit alvus: <a name=211> </a>
<LI>spumea semifero sub pectore murmurat unda. <a name=212> </a>
<LI>    Tot lecti proceres ter denis navibus ibant<a name=213> </a>
<LI>subsidio Troiae et campos salis aera secabant. <a name=214> </a>
<LI>    Iamque dies caelo concesserat almaque curru<a name=215> </a>
<LI>noctivago Phoebe medium pulsabat Olympum: <a name=216> </a>
<LI>Aeneas (neque enim membris dat cura quietem)<a name=217> </a>
<LI>ipse sedens clavumque regit velisque ministrat. <a name=218> </a>
<LI>Atque illi medio in spatio chorus ecce suarum<a name=219> </a>
<LI>occurrit comitum:  nymphae, quas alma Cybebe<a name=220> </a>
<LI>numen habere maris nymphasque e navibus esse<a name=221> </a>
<LI>iusserat, innabant pariter fluctusque secabant,<a name=222> </a>
<LI>quot prius aeratae steterant ad litora prorae. <a name=223> </a>
<LI>Agnoscunt longe regem lustrantque choreis,<a name=224> </a>
<LI>quarum quae fandi doctissima Cymodocea<a name=225> </a>
<LI>pone sequens dextra puppim tenet ipsaque dorso<a name=226> </a>
<LI>eminet ac laeva tacitis subremigat undis,<a name=227> </a>
<LI>tum sic ignarum adloquitur:  `Vigilasne, deum gens,<a name=228> </a>
<LI>Aenea?  Vigila et velis immitte rudentis. <a name=229> </a>
<LI>Nos sumus, Idaeae sacro de vertice pinus,<a name=230> </a>
<LI>nunc pelagi nymphae, classis tua Perfidus ut nos<a name=231> </a>
<LI>praecipitis ferro Rutulus flammaque premebat,<a name=232> </a>
<LI>rupimus invitae tua vincula teque per aequor<a name=233> </a>
<LI>quaerimus.  Hanc Genetrix faciem miserata refecit<a name=234> </a>
<LI>et dedit esse deas aevumque agitare sub undis. <a name=235> </a>
<LI>At puer Ascanius muro fossisque tenetur<a name=236> </a>
<LI>tela inter media atque horrentis Marte Latinos. <a name=237> </a>
<LI>Iam loca iussa tenent forti permixtus Etrusco<a name=238> </a>
<LI>Arcas eques:  medias illis opponere turmas,<a name=239> </a>
<LI>ne castris iungant, certast sententia Turno. <a name=240> </a>
<LI>Surge age et Aurora socios veniente vocari<a name=241> </a>
<LI>primus in arma iube et clipeum cape, quem dedit ipse<a name=242> </a>
<LI>invictum Ignipotens atque oras ambiit auro. <a name=243> </a>
<LI>Crastina lux, mea si non inrita dicta putaris,<a name=244> </a>
<LI>ingentis Rutulae spectabit caedis acervos.'<a name=245> </a>
<LI>Dixerat, et dextra discedens impulit altam<a name=246> </a>
<LI>haud ignara modi puppim:  fugit illa per undas<a name=247> </a>
<LI>ocior et iaculo et ventos aequante sagitta. <a name=248> </a>
<LI>Inde aliae celerant cursus.  Stupet inscius ipse<a name=249> </a>
<LI>Tros Anchisiades; animos tamen omine tollit. <a name=250> </a>
<LI>Tum breviter super adspectans convexa precatur: <a name=251> </a>
<LI>`Alma parens Idaea deum, cui Dindyma cordi<a name=252> </a>
<LI>turrigeraeque urbis biiugique ad frena leones,<a name=253> </a>
<LI>tu mihi nunc pugnae princeps, tu rite propinques<a name=254> </a>
<LI>augurium Phrygibusque adsis pede, diva, secundo.'<a name=255> </a>
<LI>Tantum effatus.  Et interea revoluta rubebat<a name=256> </a>
<LI>matura iam luce dies noctemque fugarat: <a name=257> </a>
<LI>principio sociis edicit, signa sequantur<a name=258> </a>
<LI>atque animos aptent armis pugnaeque parent se. <a name=259> </a>
<LI>Iamque in conspectu Teucros habet et sua castra,<a name=260> </a>
<LI>stans celsa in puppi; clipeum cum deinde sinistra<a name=261> </a>
<LI>extulit ardentem.  Clamorem ad sidera tollunt<a name=262> </a>
<LI>Dardanidae e muris, spes addita suscitat iras,<a name=263> </a>
<LI>tela manu iaciunt:  quales sub nubibus atris<a name=264> </a>
<LI>Strymoniae dant signa grues atque aethera tranant<a name=265> </a>
<LI>cum sonitu fugiuntque notos clamore secundo. <a name=266> </a>
<LI>At Rutulo regi ducibusque ea mira videri<a name=267> </a>
<LI>Ausoniis, donec versas ad litora puppes<a name=268> </a>
<LI>respiciunt totumque adlabi classibus aequor. <a name=269> </a>
<LI>Ardet apex capiti cristisque a vertice flamma<a name=270> </a>
<LI>funditur et vastos umbo vomit aureus ignes: <a name=271> </a>
<LI>non secus ac liquida siquando nocte cometae<a name=272> </a>
<LI>sanguinei lugubre rubent aut Sirius ardor,<a name=273> </a>
<LI>ille sitim morbosque ferens mortalibus aegris,<a name=274> </a>
<LI>nascitur et laevo contristat lumine caelum. <a name=275> </a>
<LI>    Haud tamen audaci Turno fiducia cessit<a name=276> </a>
<LI>litora praecipere et venientis pellere terra. <a name=277> </a>
<LI>[ultro animos tollit dictis atque increpat ultro]<a name=278> </a>
<LI>`Quod votis optastis, adest, perfringere dextra;<a name=279> </a>
<LI>in manibus Mars ipse viris.  Nunc coniugis esto<a name=280> </a>
<LI>quisque suae tectique memor, nunc magna referto<a name=281> </a>
<LI>facta, patrum laudes.  Ultro occurramus ad undam,<a name=282> </a>
<LI>dum trepidi egressisque labant vestigia prima. <a name=283> </a>
<LI>Audentis Fortuna iuvat,'<a name=284> </a>
<LI>haec ait et secum versat, quos ducere contra<a name=285> </a>
<LI>vel quibus obsessos possit concredere muros. <a name=286> </a>
<LI>    Interea Aeneas socios de puppibus altis<a name=287> </a>
<LI>pontibus exponit.  Multi servare recursus<a name=288> </a>
<LI>languentis pelagi et brevibus se credere saltu,<a name=289> </a>
<LI>per remos alii.  Speculatus litora Tarchon,<a name=290> </a>
<LI>qua vada non sperat nec fracta remurmurat unda,<a name=291> </a>
<LI>sed mare inoffensum crescenti adlabitur aestu,<a name=292> </a>
<LI>advertit subito proram sociosque precatur: <a name=293> </a>
<LI>`Nunc, o lecta manus, validis incumbite remis;<a name=294> </a>
<LI>tollite, ferte rates; inimicam findite rostris<a name=295> </a>
<LI>hanc terram, sulcumque sibi premat ipsa carina. <a name=296> </a>
<LI>Frangere nec tali puppim statione recuso<a name=297> </a>
<LI>arrepta tellure semel.' Quae talia postquam<a name=298> </a>
<LI>effatus Tarchon, socii consurgere tonsis<a name=299> </a>
<LI>spumantisque rates arvis inferre Latinis,<a name=300> </a>
<LI>donec rostra tenent siccum et sedere carinae<a name=301> </a>
<LI>omnes innocuae, sed non puppis tua, Tarchon. <a name=302> </a>
<LI>Namque inflicta vadis dorso dum pendet iniquo,<a name=303> </a>
<LI>anceps sustentata diu fluctusque fatigat,<a name=304> </a>
<LI>solvitur atque viros mediis exponit in undis<a name=305> </a>
<LI>fragmina remorum quos et fluitantia transtra<a name=306> </a>
<LI>impediunt, retrahitque pedem simul unda relabens. <a name=307> </a>
<LI>Nec Turnum segnis retinet mora, sed rapit acer<a name=308> </a>
<LI>totam aciem in Teucros et contra in litore sistit. <a name=309> </a>
<LI>Signa canunt.  Primus turmas invasit agrestis<a name=310> </a>
<LI>Aeneas, omen pugnae, stravitque Latinos<a name=311> </a>
<LI>occiso Therone, virum qui maximus ultro<a name=312> </a>
<LI>Aenean petit:  huic gladio perque aerea suta,<a name=313> </a>
<LI>per tunicam squalentem auro latus haurit apertum. <a name=314> </a>
<LI>Inde Lichan ferit, exsectum iam matre perempta<a name=315> </a>
<LI>et tibi, Phoebe, sacrum:  casus evadere ferri<a name=316> </a>
<LI>quo licuit parvo?  Nec longe Cissea durum<a name=317> </a>
<LI>immanemque Gyan, sternentis agmina clava,<a name=318> </a>
<LI>deiecit Leto:  nihil illos Herculis arma<a name=319> </a>
<LI>nec validae iuvere manus genitorque Melampus,<a name=320> </a>
<LI>Alcidae comes usque gravis dum terra labores<a name=321> </a>
<LI>praebuit.  Ecce Pharo, voces dum iactat inertis,<a name=322> </a>
<LI>intorquens iaculum clamanti sistit in ore. <a name=323> </a>
<LI>Tu quoque, flaventem prima lanugine malas<a name=324> </a>
<LI>dum sequeris Clytium infelix, nova gaudia, Cydon,<a name=325> </a>
<LI>Dardania stratus dextra, securus amorum,<a name=326> </a>
<LI>qui iuvenum tibi semper erant, miserande iaceres,<a name=327> </a>
<LI>ni fratrum stipata cohors foret obvia, Phorci<a name=328> </a>
<LI>progenies, septem numero, septenaque tela<a name=329> </a>
<LI>coniciunt; partim galea clipeoque resultant<a name=330> </a>
<LI>inrita, deflexit partim stringentia corpus<a name=331> </a>
<LI>alma Venus.  Fidum Aeneas adfatur Achaten: <a name=332> </a>
<LI>`Suggere tela mihi:  non ullum dextera frustra<a name=333> </a>
<LI>torserit in Rutulos, steterunt quae in corpore Graium<a name=334> </a>
<LI>Iliacis campis.' Tum magnam corripit hastam<a name=335> </a>
<LI>et iacit:  illa volans clipei transverberat aera<a name=336> </a>
<LI>Maeonis et thoraca simul cum pectore rumpit. <a name=337> </a>
<LI>Huic frater subit Alcanor fratremque ruentem<a name=338> </a>
<LI>sustentat dextra:  traiecto missa lacerto<a name=339> </a>
<LI>protinus hasta fugit servatque cruenta tenorem,<a name=340> </a>
<LI>dexteraque ex umero nervis moribunda pependit. <a name=341> </a>
<LI>Tum Numitor iaculo fratris de corpore rapto<a name=342> </a>
<LI>Aenean petiit; sed non et figere contra<a name=343> </a>
<LI>est licitum, magnique femur perstrinxit Achatae. <a name=344> </a>
<LI>Hic Curibus fidens primaevo corpore Clausus<a name=345> </a>
<LI>advenit et rigida Dryopem ferit eminus hasta<a name=346> </a>
<LI>sub mentum graviter pressa pariterque loquentis<a name=347> </a>
<LI>vocem animamque rapit traiecto gutture; at ille<a name=348> </a>
<LI>fronte ferit terram et crassum vomit ore cruorem. <a name=349> </a>
<LI>Tres quoque Threicios Boreae de gente suprema<a name=350> </a>
<LI>et tris, quos Idas pater et patria Ismara mittit,<a name=351> </a>
<LI>per varios sternit casus.  Accurrit Halaesus<a name=352> </a>
<LI>Auruncaeque manus, subit et Neptunia proles,<a name=353> </a>
<LI>insignis Messapus equis.  Expellere tendunt<a name=354> </a>
<LI>nunc hi, nunc illi; certatur limine in ipso<a name=355> </a>
<LI>Ausoniae.  Magno discordes aethere venti<a name=356> </a>
<LI>proelia ceu tollunt animis et viribus aequis;<a name=357> </a>
<LI>non ipsi inter se, non nubila, non mare cedit;<a name=358> </a>
<LI>anceps pugna diu, stant obnixa omnia contra: <a name=359> </a>
<LI>haud aliter Troianae acies aciesque Latinae<a name=360> </a>
<LI>concurrunt; haeret pede pes densusque viro vir. <a name=361> </a>
<LI>    At parte ex alia, qua saxa rotantia late<a name=362> </a>
<LI>impulerat torrens arbustaque diruta ripis,<a name=363> </a>
<LI>Arcadas insuetos acies inferre pedestris<a name=364> </a>
<LI>ut vidit Pallas Latio dare terga sequaci<a name=365> </a>
<LI>(aspera quis natura loci dimittere quando<a name=366> </a>
<LI>suasit equos), unum quod rebus restat egenis,<a name=367> </a>
<LI>nunc prece, nunc dictis virtutem accendit amaris: <a name=368> </a>
<LI>`Quo fugitis, socii?  Per vos et fortia facta,<a name=369> </a>
<LI>per ducis Evandri nomen devictaque bella<a name=370> </a>
<LI>Opemque meam, patriae quae nunc subit aemula laudi,<a name=371> </a>
<LI>fidite ne pedibus.  Ferro rumpenda per hostis<a name=372> </a>
<LI>est via.  Qua globus ille virum densissimus urget,<a name=373> </a>
<LI>hac vos et Pallanta ducem patria alta reposcit. <a name=374> </a>
<LI>Numina nulla premunt, mortali urgemur ab hoste<a name=375> </a>
<LI>mortales, totidem nobis animaeque manusque. <a name=376> </a>
<LI>Ecce, maris magna claudit nos obice pontus,<a name=377> </a>
<LI>deest iam terra fugae:  pelagus Troiamne petemus?'<a name=378> </a>
<LI>Haec ait et medius densos prorumpit in hostis. <a name=379> </a>
<LI>Obvius huic primum, fatis adductus iniquis,<a name=380> </a>
<LI>fit Lagus.  Hunc, magno vellit dum pondere saxum,<a name=381> </a>
<LI>intorto figit telo, discrimina costis<a name=382> </a>
<LI>per medium qua spina dabat, hastamque receptat<a name=383> </a>
<LI>ossibus haerentem.  Quem non super occupat Hisbo,<a name=384> </a>
<LI>ille quidem hoc sperans:  nam Pallas ante ruentem,<a name=385> </a>
<LI>dum furit, incautum crudeli morte sodalis<a name=386> </a>
<LI>excipit atque ensem tumido in pulmone recondit. <a name=387> </a>
<LI>Hinc Sthenium petit et Rhoeti de gente vetusta<a name=388> </a>
<LI>Anchemolum, thalamos ausum incestare novercae. <a name=389> </a>
<LI>Vos etiam, gemini, Rutulis cecidistis in agris,<a name=390> </a>
<LI>Daucia, Laride Thymberque, simillima proles,<a name=391> </a>
<LI>indiscreta suis gratusque parentibus error;<a name=392> </a>
<LI>at nunc dura dedit vobis discrimina Pallas: <a name=393> </a>
<LI>nam tibi, Thymbre, caput Evandrius abstulit ensis;<a name=394> </a>
<LI>te decisa suum, Laride, dextera quaerit<a name=395> </a>
<LI>semianimesque micant digiti ferrumque retractant. <a name=396> </a>
<LI>Arcadas accensos monitu et praeclara tuentis<a name=397> </a>
<LI>facta viri mixtus dolor et pudor armat in hostis. <a name=398> </a>
<LI>Tum Pallas biiugis fugientem Rhoetea praeter<a name=399> </a>
<LI>traicit.  Hoc spatium tantumque morae fuit Ilo;<a name=400> </a>
<LI>Ilo namque procul validam direxerat hastam,<a name=401> </a>
<LI>quam medius Rhoeteus intercipit, optime Teuthra,<a name=402> </a>
<LI>te fugiens fratremque Tyren, curruque volutus<a name=403> </a>
<LI>caedit semianimis Rutulorum calcibus arva. <a name=404> </a>
<LI>Ac velut optato ventis aestate coortis<a name=405> </a>
<LI>dispersa immittit silvis incendia pastor,<a name=406> </a>
<LI>correptis subito mediis extenditur una<a name=407> </a>
<LI>horrida per latos acies Volcania campos;<a name=408> </a>
<LI>ille sedens victor flammas despectat ovantis: <a name=409> </a>
<LI>non aliter socium virtus coit omnis in unum<a name=410> </a>
<LI>teque iuvat, Palla.  Sed bellis acer Halaesus<a name=411> </a>
<LI>tendit in adversos seque in sua conligit arma. <a name=412> </a>
<LI>Hic mactat Ladona Pheretaque Demodocumque,<a name=413> </a>
<LI>Strymonio dextram fulgenti deripit ense<a name=414> </a>
<LI>elatam in iugulum, saxo ferit ora Thoantis<a name=415> </a>
<LI>ossaque dispersit cerebro permixta cruento. <a name=416> </a>
<LI>Fata canens silvis genitor celarat Halaesum: <a name=417> </a>
<LI>ut senior leto canentia lumina solvit,<a name=418> </a>
<LI>iniecere manum Parcae telisque sacrarunt<a name=419> </a>
<LI>Evandri.  Quem sic Pallas petit ante precatus: <a name=420> </a>
<LI>`Da nunc, Thybri pater, ferro, quod missile libro,<a name=421> </a>
<LI>fortunam atque viam duri per pectus Halaesi. <a name=422> </a>
<LI>Haec arma exuviasque viri tua quercus habebit.'<a name=423> </a>
<LI>Audiit illa deus:  dum texit Imaona Halaesus,<a name=424> </a>
<LI>Arcadio infelix telo dat pectus inermum. <a name=425> </a>
<LI>At non caede viri tanta perterrita Lausus,<a name=426> </a>
<LI>pars ingens belli, sinit agmina:  primus Abantem<a name=427> </a>
<LI>oppositum interimit, pugnae nodumque moramque. <a name=428> </a>
<LI>Sternitur Arcadiae proles, sternuntur Etrusci<a name=429> </a>
<LI>et vos, O Grais imperdita corpora, Teucri. <a name=430> </a>
<LI>Agmina concurrunt ducibusque et viribus aequis. <a name=431> </a>
<LI>Extremi addensent acies nec turba moveri<a name=432> </a>
<LI>tela manusque sinit.  Hinc Pallas instat et urget,<a name=433> </a>
<LI>hinc contra Lausus, nec multum discrepat aetas: <a name=434> </a>
<LI>egregii forma, sed quis Fortuna negarat<a name=435> </a>
<LI>in patriam reditus.  Ipsos concurrere passus<a name=436> </a>
<LI>haud tamen inter se magni regnator Olympi: <a name=437> </a>
<LI>mox illos sua fata manent maiore sub hoste. <a name=438> </a>
<LI>    Interea soror alma monet succedere Lauso<a name=439> </a>
<LI>Turnum, qui volucri curru medium secat agmen. <a name=440> </a>
<LI>Ut vidit socios:  `Tempus desistere pugnae;<a name=441> </a>
<LI>solus ego in Pallanta feror, soli mihi Pallas<a name=442> </a>
<LI>debetur; cuperem ipse parens spectator adesset.'<a name=443> </a>
<LI>Haec ait, et socii cesserunt aequore iusso. <a name=444> </a>
<LI>At Rutulum abscessu iuvenis tum iussa superba<a name=445> </a>
<LI>miratus stupet in Turno corpusque per ingens<a name=446> </a>
<LI>lumina volvit obitque truci procul omnia visus<a name=447> </a>
<LI>talibus et dictis it contra dicta tyranni: <a name=448> </a>
<LI>`Aut spoliis ego iam raptis laudabor opimis<a name=449> </a>
<LI>aut leto insigni:  sorti pater aequus utrique est. <a name=450> </a>
<LI>Tolle minas.' Fatus medium procedit in aequor. <a name=451> </a>
<LI>Frigidus Arcadibus coit in praecordia sanguis. <a name=452> </a>
<LI>Desiluit Turnus biiugis, pedes apparat ire<a name=453> </a>
<LI>comminus; utque leo, specula cum vidit ab alta<a name=454> </a>
<LI>stare procul campis meditantem in proelia taurum,<a name=455> </a>
<LI>advolat:  haud alia est Turni venientis imago. <a name=456> </a>
<LI>Hunc ubi contiguum missae fore credidit hastae,<a name=457> </a>
<LI>ire prior Pallas, siqua fors adiuvet ausum<a name=458> </a>
<LI>viribus imparibus, magnumque ita ad aethera fatur: <a name=459> </a>
<LI>`Per patris hospitium et mensas, quas advena adisti,<a name=460> </a>
<LI>te precor, Alcide, coeptis ingentibus adsis. <a name=461> </a>
<LI>Cernat semineci sibi me rapere arma cruenta<a name=462> </a>
<LI>victoremque ferant morientia lumina Turni.'<a name=463> </a>
<LI>Audiit Alcides iuvenem magnumque sub imo<a name=464> </a>
<LI>corde premit gemitum lacrimasque effundit inanis. <a name=465> </a>
<LI>Tum Genitor natum dictis adfatur amicis: <a name=466> </a>
<LI>`Stat sua cuique dies, breve et inreparabile tempus<a name=467> </a>
<LI>omnibus est vitae:  sed famam extendere factis,<a name=468> </a>
<LI>hoc virtutis opus.  Troiae sub moenibus altis<a name=469> </a>
<LI>tot nati cecidere deum; quin occidit una<a name=470> </a>
<LI>Sarpedon, mea progenies.  Etiam sua Turnum<a name=471> </a>
<LI>fata vocant, metasque dati pervenit ad aevi.'<a name=472> </a>
<LI>Sic ait atque oculos Rutulorum reicit arvis. <a name=473> </a>
<LI>At Pallas magnis emittit viribus hastam<a name=474> </a>
<LI>vaginaque cava fulgentem deripit ensem. <a name=475> </a>
<LI>Illa volans umeri surgunt qua tegmina summa<a name=476> </a>
<LI>incidit atque viam clipei molita per oras<a name=477> </a>
<LI>tandem etiam magno strinxit de corpore Turni. <a name=478> </a>
<LI>Hic Turnus ferro praefixum robur acuto<a name=479> </a>
<LI>in Pallanta diu librans iacit atque ita fatur: <a name=480> </a>
<LI>`Adspice, num mage sit nostrum penetrabile telum.'<a name=481> </a>
<LI>Dixerat; at clipeum, tot ferri terga, tot aeris,<a name=482> </a>
<LI>quem pellis totiens obeat circumdata tauri,<a name=483> </a>
<LI>vibranti cuspis medium transverberat ictu<a name=484> </a>
<LI>loricaeque moras et pectus perforat ingens. <a name=485> </a>
<LI>Ille rapit calidum frustra de volnere telum: <a name=486> </a>
<LI>una eademque via sanguis animusque sequuntur. <a name=487> </a>
<LI>Corruit in volnus, sonitum super arma dedere<a name=488> </a>
<LI>et terram hostilem moriens petit ore cruento. <a name=489> </a>
<LI>Quem Turnus super adsistens,<a name=490> </a>
<LI>`Arcades, haec,' inquit, `memores mea dicta referte<a name=491> </a>
<LI>Euandro; qualem meruit, Pallanta remitto. <a name=492> </a>
<LI>Quisquis honos tumuli, quidquid solamen humandi est,<a name=493> </a>
<LI>largior.  Haud illi stabunt Aeneia parvo<a name=494> </a>
<LI>hospitia.' Et laevo pressit pede talia fatus<a name=495> </a>
<LI>exanimem, rapiens immania pondera baltei<a name=496> </a>
<LI>impressumque nefas, una sub nocte iugali<a name=497> </a>
<LI>caesa manus iuvenum foede thalamique cruenti,<a name=498> </a>
<LI>quae Clonus Eurytides multo caelaverat auro;<a name=499> </a>
<LI>quo nunc Turnus ovat spolio gaudetque potitus. <a name=500> </a>
<LI>Nescia mens hominum fati sortisque futurae<a name=501> </a>
<LI>et servare modum, rebus sublata secundis!<a name=502> </a>
<LI>Turno tempus erit, magno cum optaverit emptum<a name=503> </a>
<LI>intactum Pallanta et cum spolia ista diemque<a name=504> </a>
<LI>oderit.  At socii multo gemitu lacrimisque<a name=505> </a>
<LI>impositum scuto referunt Pallanta frequentes. <a name=506> </a>
<LI>O dolor atque decus magnum rediture parenti<a name=507> </a>
<LI>haec te prima dies bello dedit, haec eadem aufert,<a name=508> </a>
<LI>cum tamen ingentis Rutulorum linquis acervos. <a name=509> </a>
<LI>    Nec iam fama mali tanti, sed certior auctor<a name=510> </a>
<LI>advolat Aeneae, tenui discrimine leti<a name=511> </a>
<LI>esse suos, versis tempus succurrere Teucris. <a name=512> </a>
<LI>Proxima quaeque metit gladio latumque per agmen<a name=513> </a>
<LI>ardens limitem agit ferro, te, Turne, superbum<a name=514> </a>
<LI>caede nova quaerens.  Pallas, Euander, in ipsis<a name=515> </a>
<LI>omnia sunt oculis, mensae, quas advena primas<a name=516> </a>
<LI>tunc adiit, dextraeque datae.  Sulmone creatos<a name=517> </a>
<LI>quattuor hic iuvenes, totidem, quos educat Ufens,<a name=518> </a>
<LI>viventis rapit, inferias quos immolet umbris<a name=519> </a>
<LI>captivoque rogi perfundat sanguine flammas. <a name=520> </a>
<LI>Inde Mago procul infensam contenderat hastam. <a name=521> </a>
<LI>Ille astu subit ac tremibunda supervolat hasta,<a name=522> </a>
<LI>et genua amplectens effatur talia supplex: <a name=523> </a>
<LI>`Per patrios manis et spes surgentis Iuli<a name=524> </a>
<LI>te precor, hanc animam serves natoque patrique. <a name=525> </a>
<LI>Est domus alta, iacent penitus defossa talenta<a name=526> </a>
<LI>caelati argenti, sunt auri pondera facti<a name=527> </a>
<LI>infectique mihi.  Non hic victoria Teucrum<a name=528> </a>
<LI>vertitur aut anima una dabit discrimina tanta.'<a name=529> </a>
<LI>Dixerat.  Aeneas contra cui talia reddit: <a name=530> </a>
<LI>`Argenti atque auri memoras quae multa talenta,<a name=531> </a>
<LI>natis parce tuis.  Belli commercia Turnus<a name=532> </a>
<LI>sustulit ista prior iam tum Pallante perempto. <a name=533> </a>
<LI>Hoc patris Anchisae manes, hoc sentit Iulus.'<a name=534> </a>
<LI>Sic fatus galeam laeva tenet atque reflexa<a name=535> </a>
<LI>cervice orantis capulo tenus applicat ensem. <a name=536> </a>
<LI>Nec procul Haemonides, Phoebi Triviaeque sacerdos,<a name=537> </a>
<LI>infula cui sacra redimibat tempora vitta,<a name=538> </a>
<LI>totus conlucens veste atque insignibus armis. <a name=539> </a>
<LI>Quem congressus agit campo lapsumque superstans<a name=540> </a>
<LI>immolat ingentique umbra tegit; arma Serestus<a name=541> </a>
<LI>lecta refert umeris, tibi, rex Gradive, tropaeum. <a name=542> </a>
<LI>Instaurant acies Volcani stirpe creatus<a name=543> </a>
<LI>Caeculus et veniens Marsorum montibus Umbro: <a name=544> </a>
<LI>Dardanides contra furit.  Anxuris ense sinistram<a name=545> </a>
<LI>et totum clipei ferro deiecerat orbem;<a name=546> </a>
<LI>dixerat ille aliquid magnum vimque adfore verbo<a name=547> </a>
<LI>crediderat caeloque animum fortasse ferebat<a name=548> </a>
<LI>canitiemque sibi et longos promiserat annos: <a name=549> </a>
<LI>Tarquitus exultans contra fulgentibus armis,<a name=550> </a>
<LI>silvicolae Fauno Dryope quem nympha crearat,<a name=551> </a>
<LI>obvius ardenti sese obtulit.  Ille reducta<a name=552> </a>
<LI>loricam clipeique ingens onus impedit hasta;<a name=553> </a>
<LI>tum caput orantis nequiquam et multa parantis<a name=554> </a>
<LI>dicere deturbat terrae truncumque tepentem<a name=555> </a>
<LI>provolvens super haec inimico pectore fatur: <a name=556> </a>
<LI>`Istic nunc, metuende, iace.  Non te optima mater<a name=557> </a>
<LI>condet humi patrioque onerabit membra sepulchro: <a name=558> </a>
<LI>alitibus linquere feris aut gurgite mersum<a name=559> </a>
<LI>unda feret piscesque impasti volnera lambent.'<a name=560> </a>
<LI>Protinus Antaeum et Lucam, prima agmina Turni,<a name=561> </a>
<LI>persequitur fortemque Numam fulvumque Camertem,<a name=562> </a>
<LI>magnanimo Volcente satum, ditissimus agri<a name=563> </a>
<LI>qui fuit Ausonidum et tacitis regnavit Amyclis. <a name=564> </a>
<LI>Aegaeon qualis, centum cui bracchia dicunt<a name=565> </a>
<LI>centenasque manus, quinquaginta oribus ignem<a name=566> </a>
<LI>pectoribusque arsisse, Iovis cum fulmina contra<a name=567> </a>
<LI>tot paribus streperet clipeis, tot stringeret enses: <a name=568> </a>
<LI>sic toto Aeneas desaevit in aequore victor,<a name=569> </a>
<LI>ut semel intepuit mucro.  Quin ecce Niphaei<a name=570> </a>
<LI>quadriiugis in equos adversaque pectora tendit. <a name=571> </a>
<LI>Atque illi longe gradientem et dira frementem<a name=572> </a>
<LI>ut videre, metu versi retroque ruentes<a name=573> </a>
<LI>effunduntque ducem rapiuntque ad litora currus. <a name=574> </a>
<LI>Interea biiugis infert se Lucagus albis<a name=575> </a>
<LI>in medios fraterque Liger; sed frater habenis<a name=576> </a>
<LI>flectit equos, strictum rotat acer Lucagus ensem. <a name=577> </a>
<LI>Haud tulit Aeneas tanto fervore furentis: <a name=578> </a>
<LI>inruit adversaque ingens apparuit hasta. <a name=579> </a>
<LI>Cui Liger: <a name=580> </a>
<LI>`Non Diomedis equos nec currum cernis Achillis<a name=581> </a>
<LI>aut Phrygiae campos:  nunc belli finis et aevi<a name=582> </a>
<LI>his dabitur terris.' Vesano talia late<a name=583> </a>
<LI>dicta volant Ligeri.  Sed non et Troius heros<a name=584> </a>
<LI>dicta parat contra:  iaculum nam torquet in hostem. <a name=585> </a>
<LI>Lucagus ut pronus pendens in verbera telo<a name=586> </a>
<LI>admonuit biiugos, proiecto dum pede laevo<a name=587> </a>
<LI>aptet se pugnae, subit oras hasta per imas<a name=588> </a>
<LI>fulgentis clipei, tum laevum perforat inguen: <a name=589> </a>
<LI>excussus curru moribundus volvitur arvis. <a name=590> </a>
<LI>Quem pius Aeneas dictis adfatur amaris: <a name=591> </a>
<LI>`Lucage, nulla tuos currus fuga segnis equorum<a name=592> </a>
<LI>prodidit aut vanae vertere ex hostibus umbrae: <a name=593> </a>
<LI>ipse rotis saliens iuga deseris.' Haec ita fatus<a name=594> </a>
<LI>arripuit biiugos; frater tendebat inertis<a name=595> </a>
<LI>infelix palmas, curru delapsus eodem: <a name=596> </a>
<LI>`Per te, per qui te talem genuere parentes,<a name=597> </a>
<LI>vir Troiane, sine hanc animam et miserere precantis.'<a name=598> </a>
<LI>Pluribus oranti Aeneas:  `Haud talia dudum<a name=599> </a>
<LI>dicta dabas.  Morere et fratrem ne desere frater.'<a name=600> </a>
<LI>Tum latebras animae pectus mucrone recludit. <a name=601> </a>
<LI>Talia per campos edebat funera ductor<a name=602> </a>
<LI>Dardanius, torrentis aquae vel turbinis atri<a name=603> </a>
<LI>more furens.  Tandem erumpunt et castra relinquunt<a name=604> </a>
<LI>Ascanius puer et nequiquam obsessa iuventus. <a name=605> </a>
<LI>Iunonem interea compellat Iuppiter ultro: <a name=606> </a>
<LI>`O germana mihi atque eadem gratissima coniunx,<a name=607> </a>
<LI>ut rebare, Venus, nec te sententia fallit,<a name=608> </a>
<LI>Troianas sustentat opes, non vivida bello<a name=609> </a>
<LI>dextra viris animusque ferox patiensque pericli.'<a name=610> </a>
<LI>Cui Iuno summissa `Quid, o pulcherrime coniunx,<a name=611> </a>
<LI>sollicitas aegram et tua tristia dicta timentem? <a name=612> </a>
<LI>Si mihi, quae quondam fuerat quamque esse decebat,<a name=613> </a>
<LI>vis in amore foret, non hoc mihi namque negares,<a name=614> </a>
<LI>omnipotens, quin et pugnae subducere Turnum<a name=615> </a>
<LI>et Dauno possem incolumem servare parenti. <a name=616> </a>
<LI>Nunc pereat Teucrisque pio det sanguine poenas. <a name=617> </a>
<LI>Ille tamen nostra deducit origine nomen<a name=618> </a>
<LI>Pilumnusque illi quartus pater et tua larga<a name=619> </a>
<LI>saepe manu multisque oneravit limina donis.'<a name=620> </a>
<LI>Cui rex aetherii breviter sic fatur Olympi: <a name=621> </a>
<LI>`Si mora praesentis leti tempusque caduco<a name=622> </a>
<LI>oratur iuveni meque hoc ita ponere sentis,<a name=623> </a>
<LI>tolle fuga Turnum atque instantibus eripe fatis<a name=624> </a>
<LI>hactenus indulsisse vacat.  Sin altior istis<a name=625> </a>
<LI>sub precibus venia ulla latet totumque moveri<a name=626> </a>
<LI>mutarive putas bellum, spes pascis inanis.'<a name=627> </a>
<LI>Et Iuno adlacrimans:  `Quid si, quae voce gravaris,<a name=628> </a>
<LI>mente dares atque haec Turno rata vita maneret? <a name=629> </a>
<LI>Nunc manet insontem gravis exitus, aut ego veri<a name=630> </a>
<LI>vana feror.  Quod ut O potius formidine falsa<a name=631> </a>
<LI>ludar et in melius tua, qui potes, orsa reflectas!'<a name=632> </a>
<LI>Haec ubi dicta dedit, caelo se protinus alto<a name=633> </a>
<LI>misit, agens hiemem nimbo succincta per auras,<a name=634> </a>
<LI>Iliacamque aciem et Laurentia castra petivit. <a name=635> </a>
<LI>Tum dea nube cava tenuem sine viribus umbram<a name=636> </a>
<LI>in faciem Aeneae, visu mirabile monstrum,<a name=637> </a>
<LI>Dardaniis ornat telis clipeumque iubasque<a name=638> </a>
<LI>divini adsimulat capitis, dat inania verba,<a name=639> </a>
<LI>dat sine mente sonum gressusque effingit euntis,<a name=640> </a>
<LI>morte obita qualis fama est volitare figuras<a name=641> </a>
<LI>aut quae sopitos deludunt somnia sensus. <a name=642> </a>
<LI>At primas laeta ante acies exsultat imago<a name=643> </a>
<LI>inritatque virum telis et voce lacessit. <a name=644> </a>
<LI>Instat cui Turnus stridentemque eminus hastam<a name=645> </a>
<LI>conicit:  illa dato vertit vestigia tergo. <a name=646> </a>
<LI>Tum vero Aenean aversum ut cedere Turnus<a name=647> </a>
<LI>credidit atque animo spem turbidus hausit inanem,<a name=648> </a>
<LI>`Quo fugis, Aenea?  Thalamos ne desere pactos;<a name=649> </a>
<LI>hac dabitur dextra tellus quaesita per undas.'<a name=650> </a>
<LI>Talia vociferans sequitur strictumque coruscat<a name=651> </a>
<LI>mucronem nec ferre videt sua gaudia ventos. <a name=652> </a>
<LI>Forte ratis celsi coniuncta crepidine saxi<a name=653> </a>
<LI>expositis stabat scalis et ponte parato,<a name=654> </a>
<LI>qua rex Clusinis advectus Osinius oris. <a name=655> </a>
<LI>Huc sese trepida Aeneae fugientis imago<a name=656> </a>
<LI>conicit in latebras; nec Turnus segnior instat<a name=657> </a>
<LI>exsuperatque moras et pontis transilit altos. <a name=658> </a>
<LI>Vix proram attigerat:  rumpit Saturnia funem<a name=659> </a>
<LI>avolsamque rapit revoluta per aequora navem. <a name=660> </a>
<LI>Illum autem Aeneas absentem in praelia poscit;<a name=661> </a>
<LI>obvia multa virum demittit corpora morti: <a name=662> </a>
<LI>tum levis haud ultra latebras iam quaerit imago,<a name=663> </a>
<LI>sed sublime volans nubi se immiscuit atrae. <a name=664> </a>
<LI>Cum Turnum medio interea fert aequore turbo. <a name=665> </a>
<LI>Respicit ignarus rerum ingratusque salutis<a name=666> </a>
<LI>et duplicis cum voce manus ad sidera tendit: <a name=667> </a>
<LI>`Omnipotens genitor, tanton me crimine dignum<a name=668> </a>
<LI>duxisti et talis voluisti expendere poenas? <a name=669> </a>
<LI>Quo feror?  Unde abii?  Quae me fuga quemve reducit? <a name=670> </a>
<LI>Laurentisne iterum muros aut castra videbo? <a name=671> </a>
<LI>Quid manus illa virum, qui me meaque arma secuti? <a name=672> </a>
<LI>Quosne (nefas) omnis infanda in morte reliqui<a name=673> </a>
<LI>et nunc palantis video gemitumque cadentum<a name=674> </a>
<LI>accipio! Quid ago?  Aut quae iam satis ima dehiscat<a name=675> </a>
<LI>terra mihi?  Vos O potius miserescite venti: <a name=676> </a>
<LI>in rupes, in saxa, volens vos Turnus adoro<a name=677> </a>
<LI>ferte ratem saevisque vadis immittite Syrtis,<a name=678> </a>
<LI>quo neque me Rutuli nec conscia fama sequatur.'<a name=679> </a>
<LI>Haec memorans animo nunc huc, nunc fluctuat illuc,<a name=680> </a>
<LI>an sese mucrone ob tantum dedecus amens<a name=681> </a>
<LI>induat et crudum per costas exigat ensem,<a name=682> </a>
<LI>fluctibus an iaciat mediis et litora nando<a name=683> </a>
<LI>curva petat Teucrumque iterum se reddat in arma. <a name=684> </a>
<LI>Ter conatus utramque viam, ter maxima Iuno<a name=685> </a>
<LI>continuit iuvenemque animi miserata repressit. <a name=686> </a>
<LI>Labitur alta secans fluctuque aestuque secundo<a name=687> </a>
<LI>et patris antiquam Dauni defertur ad urbem. <a name=688> </a>
<LI>    At Iovis interea monitis Mezentius ardens<a name=689> </a>
<LI>succedit pugnae Teucrosque invadit ovantis. <a name=690> </a>
<LI>Concurrunt Tyrrhenae acies atque omnibus uni,<a name=691> </a>
<LI>uni odiisque viro telisque frequentibus instant. <a name=692> </a>
<LI>Ille velut rupes, vastum quae prodit in aequor,<a name=693> </a>
<LI>obvia ventorum furiis expostaque ponto,<a name=694> </a>
<LI>vim cunctam atque minas perfert caelique marisque,<a name=695> </a>
<LI>ipsa immota manens, prolem Dolichaonis Hebrum<a name=696> </a>
<LI>sternit humi, cum quo Latagum Palmumque fugacem,<a name=697> </a>
<LI>sed Latagum saxo atque ingenti fragmine montis<a name=698> </a>
<LI>occupat os faciemque adversam, poplite Palmum<a name=699> </a>
<LI>succiso volvi segnem sinit, armaque Lauso<a name=700> </a>
<LI>donat habere umeris et vertice figere cristas. <a name=701> </a>
<LI>Nec non Euanthen Phrygium Paridisque Mimanta<a name=702> </a>
<LI>aequalem comitemque, una quem nocte Theano<a name=703> </a>
<LI>in lucem genitori Amyco dedit et face praegnans<a name=704> </a>
<LI>Cisseis regina Parin creat:  urbe paterna<a name=705> </a>
<LI>occubat, ignarum Laurens habet ora Mimanta. <a name=706> </a>
<LI>Ac velut ille canum morsu de montibus altis<a name=707> </a>
<LI>actus aper, multos Vesulus quem pinifer annos<a name=708> </a>
<LI>defendit multosve palus Laurentia, silva<a name=709> </a>
<LI>pastus harundinea, postquam inter retia ventum est,<a name=710> </a>
<LI>substitit infremuitque ferox et inhorruit armos,<a name=711> </a>
<LI>nec cuiquam irasci propiusque accedere virtus,<a name=712> </a>
<LI>sed iaculis tutisque procul clamoribus instant;<a name=713> </a>
<LI>haud aliter, iustae quibus est Mezentius irae,<a name=714> </a>
<LI>non ulli est animus stricto concurrere ferro;<a name=715> </a>
<LI>missilibus longe et vasto clamore lacessunt: <a name=716> </a>
<LI>ille autem impavidus partis cunctatur in omnis,<a name=717> </a>
<LI>dentibus infrendens, et tergo decutit hastas. <a name=718> </a>
<LI>Venerat antiquis Corythi de finibus Acron,<a name=719> </a>
<LI>Graius homo, infectos linquens profugus hymenaeos. <a name=720> </a>
<LI>Hunc ubi miscentem longe media agmina vidit,<a name=721> </a>
<LI>purpureum pennis et pactae coniugis ostro: <a name=722> </a>
<LI>impastus stabula alta leo ceu saepe peragrans,<a name=723> </a>
<LI>suadet enim vesana fames, si forte fugacem<a name=724> </a>
<LI>conspexit capream aut surgentem in cornua cervum,<a name=725> </a>
<LI>gaudet, hians immane, comasque arrexit et haeret<a name=726> </a>
<LI>visceribus super accumbens, lavit inproba taeter<a name=727> </a>
<LI>ora cruor,<a name=728> </a>
<LI>sic ruit in densos alacer Mezentius hostis. <a name=729> </a>
<LI>Sternitur infelix Acron et calcibus atram<a name=730> </a>
<LI>tundit humum expirans infractaque tela cruentat. <a name=731> </a>
<LI>Atque idem fugientem haud est dignatus Oroden<a name=732> </a>
<LI>sternere nec iacta caecum dare cuspide volnus: <a name=733> </a>
<LI>obvius adversoque occurrit seque viro vir<a name=734> </a>
<LI>contulit, haud furto melior, sed fortibus armis. <a name=735> </a>
<LI>Tum super abiectum posito pede nixus et hasta: <a name=736> </a>
<LI>`Pars belli haud temnenda, viri, iacet altus Orodes.'<a name=737> </a>
<LI>Conclamant socii laetum paeana secuti. <a name=738> </a>
<LI>Ille autem exspirans:  `Non me, quicumque es, inulto,<a name=739> </a>
<LI>victor, nec longum laetabere:  te quoque fata<a name=740> </a>
<LI>prospectant paria atque eadem mox arva tenebis.'<a name=741> </a>
<LI>Ad quae subridens mixta Mezentius ira: <a name=742> </a>
<LI>`Nunc morere.  Ast de me divom pater atque hominum rex<a name=743> </a>
<LI>viderit.' Hoc dicens eduxit corpore telum: <a name=744> </a>
<LI>olli dura quies oculos et ferreus urget<a name=745> </a>
<LI>somnus, in aeternam clauduntur lumina noctem. <a name=746> </a>
<LI>    Caedicus Alcathoum obtruncat, Sacrator Hydaspen<a name=747> </a>
<LI>Partheniumque Rapo et praedurum viribus Orsen,<a name=748> </a>
<LI>Messapus Croniumque Lycaoniumque Erichaeten,<a name=749> </a>
<LI>illum infrenis equi lapsu tellure iacentem,<a name=750> </a>
<LI>hunc peditem.  Pedes et Lycius processerat Agis,<a name=751> </a>
<LI>quem tamen haud expers Valerus virtutis avitae<a name=752> </a>
<LI>deicit; at Thronium Salius Saliumque Nealces<a name=753> </a>
<LI>insidiis, iaculo et longe fallente sagitta. <a name=754> </a>
<LI>    Iam gravis aequabat luctus et mutua Mavors<a name=755> </a>
<LI>funera:  caedebant pariter pariterque ruebant<a name=756> </a>
<LI>victores victique, neque his fuga nota neque illis. <a name=757> </a>
<LI>Di Iovis in tectis iram miserantur inanem<a name=758> </a>
<LI>amborum et tantos mortalibus esse labores: <a name=759> </a>
<LI>hinc Venus, hinc contra spectat Saturnia Iuno,<a name=760> </a>
<LI>pallida Tisiphone media inter milia saevit. <a name=761> </a>
<LI>At vero ingentem quatiens Mezentius hastam<a name=762> </a>
<LI>turbidus ingreditur campo.  Quam magnus Orion,<a name=763> </a>
<LI>cum pedes incedit medii per maxima Nerei<a name=764> </a>
<LI>stagna viam scindens, umero supereminet undas<a name=765> </a>
<LI>aut summis referens annosam montibus ornum<a name=766> </a>
<LI>ingrediturque solo et caput inter nubila condit: <a name=767> </a>
<LI>talis se vastis infert Mezentius armis. <a name=768> </a>
<LI>Huic contra Aeneas, speculatus in agmine longo,<a name=769> </a>
<LI>obvius ire parat.  Manet imperterritus ille,<a name=770> </a>
<LI>hostem magnanimum opperiens, et mole sua stat;<a name=771> </a>
<LI>atque oculis spatium emensus, quantum satis hastae: <a name=772> </a>
<LI>`Dextra mihi deus et telum, quod missile libro,<a name=773> </a>
<LI>nunc adsint! Voveo praedonis corpore raptis<a name=774> </a>
<LI>indutum spoliis ipsum te, Lause, tropaeum<a name=775> </a>
<LI>Aeneae.' Dixit stridentemque eminus hastam<a name=776> </a>
<LI>iecit; at illa volans clipeo est excussa proculque<a name=777> </a>
<LI>egregium Antoren latus inter et ilia figit,<a name=778> </a>
<LI>Herculis Antoren comitem, qui missus ab Argis<a name=779> </a>
<LI>haeserat Euandro atque Itala consederat urbe. <a name=780> </a>
<LI>Sternitur infelix alieno volnere caelumque<a name=781> </a>
<LI>aspicit et dulcis moriens reminiscitur Argos<a name=782> </a>
<LI>tum pius Aeneas hastam iacit:  illa per orbem<a name=783> </a>
<LI>aere cavum triplici, per linea terga tribusque<a name=784> </a>
<LI>transit intextum tauris opus imaque sedit<a name=785> </a>
<LI>inguine, sed viris haud pertulit.  Ocius ensem<a name=786> </a>
<LI>Aeneas, viso Tyrrheni sanguine laetus,<a name=787> </a>
<LI>eripit a femine et trepidanti fervidus instat. <a name=788> </a>
<LI>Ingemuit cari graviter genitoris amore,<a name=789> </a>
<LI>ut vidit, Lausus, lacrimaeque per ora volutae. <a name=790> </a>
<LI>Hic mortis durae casum tuaque optima facta,<a name=791> </a>
<LI>siqua fidem tanto est operi latura vetustas,<a name=792> </a>
<LI>non equidem nec te, iuvenis memorande, silebo. <a name=793> </a>
<LI>Ille pedem referens et inutilis inque ligatus<a name=794> </a>
<LI>cedebat clipeoque inimicum hastile trahebat: <a name=795> </a>
<LI>prorupit iuvenis seseque immiscuit armis<a name=796> </a>
<LI>iamque adsurgentis dextra plagamque ferentis<a name=797> </a>
<LI>Aeneae subiit mucronem ipsumque morando<a name=798> </a>
<LI>sustinuit.  Socii magno clamore sequuntur,<a name=799> </a>
<LI>dum genitor nati parma protectus abiret,<a name=800> </a>
<LI>telaque coniciunt proturbantque eminus hostem<a name=801> </a>
<LI>missilibus.  Furit Aeneas tectusque tenet se. <a name=802> </a>
<LI>Ac velut effusa siquando grandine nimbi<a name=803> </a>
<LI>praecipitant, omnis campis diffugit arator<a name=804> </a>
<LI>omnis et agricola et tuta latet arce viator,<a name=805> </a>
<LI>aut amnis ripis aut alti fornice saxi,<a name=806> </a>
<LI>dum pluit in terris, ut possint sole reducto<a name=807> </a>
<LI>exercere diem:  sic obrutus undique telis<a name=808> </a>
<LI>Aeneas nubem belli, dum detonet omnis,<a name=809> </a>
<LI>sustinet et Lausum increpitat Lausoque minatur: <a name=810> </a>
<LI>`Quo moriture ruis maioraque viribus audes? <a name=811> </a>
<LI>Fallit te incautum pietas tua.' Nec minus ille<a name=812> </a>
<LI>exsultat demens; saevae iamque altius irae<a name=813> </a>
<LI>Dardanio surgunt ductori, extremaque Lauso<a name=814> </a>
<LI>Parcae fila legunt:  validum namque exigit ensem<a name=815> </a>
<LI>per medium Aeneas iuvenem totumque recondit. <a name=816> </a>
<LI>Transiit et parmam mucro, levia arma minacis,<a name=817> </a>
<LI>et tunicam, molli mater quam neverat auro,<a name=818> </a>
<LI>implevitque sinum sanguis; tum vita per auras<a name=819> </a>
<LI>concessit maesta ad manis corpusque reliquit. <a name=820> </a>
<LI>At vero ut voltum vidit morientis et ora,<a name=821> </a>
<LI>ora modis Anchisiades pallentia miris,<a name=822> </a>
<LI>ingemuit miserans graviter dextramque tetendit,<a name=823> </a>
<LI>et mentem patriae subiit pietatis imago. <a name=824> </a>
<LI>`Quid tibi nunc, miserande puer, pro laudibus istis,<a name=825> </a>
<LI>quid pius Aeneas tanta dabit indole dignum? <a name=826> </a>
<LI>Arma, quibus laetatus, habe tua, teque parentum<a name=827> </a>
<LI>manibus et cineri, siqua est ea cura, remitto. <a name=828> </a>
<LI>Hoc tamen infelix miseram solabere mortem: <a name=829> </a>
<LI>Aeneae magni dextra cadis.' Increpat ultro<a name=830> </a>
<LI>cunctantis socios et terra sublevat ipsum,<a name=831> </a>
<LI>sanguine turpantem comptos de more capillos. <a name=832> </a>
<LI>Interea genitor Tiberini ad fluminis undam<a name=833> </a>
<LI>volnera siccabat lymphis corpusque levabat<a name=834> </a>
<LI>arboris adclinis trunco.  Procul aerea ramis<a name=835> </a>
<LI>dependet galea et prato gravia arma quiescunt. <a name=836> </a>
<LI>Stant lecti circum iuvenes:  ipse aeger anhelans<a name=837> </a>
<LI>colla fovet, fusus propexam in pectore barbam;<a name=838> </a>
<LI>multa super Lauso rogitat multumque remittit<a name=839> </a>
<LI>qui revocent maestique ferant mandata parentis. <a name=840> </a>
<LI>At Lausum socii exanimem super arma ferebant<a name=841> </a>
<LI>flentes, ingentem atque ingenti volnere victum. <a name=842> </a>
<LI>Agnovit longe gemitum praesaga mali mens: <a name=843> </a>
<LI>canitiem multo deformat pulvere et ambas<a name=844> </a>
<LI>ad caelum tendit palmas et corpore inhaeret. <a name=845> </a>
<LI>`Tantane me tenuit vivendi, nate, voluptas,<a name=846> </a>
<LI>ut pro me hostili paterer succedere dextrae,<a name=847> </a>
<LI>quem genui?  Tuane haec genitor per volnera servor,<a name=848> </a>
<LI>morte tua vivens?  Heu, nunc misero mihi demum<a name=849> </a>
<LI>exitium infelix, nunc alte volnus adactum!<a name=850> </a>
<LI>Idem ego, nate, tuum maculavi crimine nomen,<a name=851> </a>
<LI>pulsus ob invidiam solio sceptrisque paternis. <a name=852> </a>
<LI>Debueram patriae poenas odiisque meorum: <a name=853> </a>
<LI>omnis per mortis animam sontem ipse dedissem!<a name=854> </a>
<LI>Nunc vivo neque adhuc homines lucemque relinquo. <a name=855> </a>
<LI>Sed linquam.' Simul hoc dicens attollit in aegrum<a name=856> </a>
<LI>se femur et, quamvis dolor alto volnere tardet,<a name=857> </a>
<LI>haud deiectus equum duci iubet.  Hoc decus illi,<a name=858> </a>
<LI>hoc solamen erat; bellis hoc victor abibat<a name=859> </a>
<LI>omnibus.  Adloquitur maerentem et talibus infit: <a name=860> </a>
<LI>`Rhaebe, diu, res siqua diu mortalibus ulla est,<a name=861> </a>
<LI>viximus.  Aut hodie victor spolia illa cruenti<a name=862> </a>
<LI>et caput Aeneae referes Lausique dolorum<a name=863> </a>
<LI>ultor eris mecum aut, aperit si nulla viam vis,<a name=864> </a>
<LI>occumbes pariter; neque enim, fortissime, credo,<a name=865> </a>
<LI>iussa aliena pati et dominos dignabere Teucros.'<a name=866> </a>
<LI>Dixit et exceptus tergo consueta locavit<a name=867> </a>
<LI>membra manusque ambas iaculis oneravit acutis,<a name=868> </a>
<LI>aere caput fulgens cristaque hirsutus equina. <a name=869> </a>
<LI>Sic cursum in medios rapidus dedit:  aestuat ingens<a name=870> </a>
<LI>uno in corde pudor mixtoque insania luctu,<a name=871> </a>
<LI>[et furiis agitatus amor et conscia virtus.]<a name=872> </a>
<LI>Atque hic Aenean magna ter voce vocavit. <a name=873> </a>
<LI>Aeneas agnovit enim laetusque precatur: <a name=874> </a>
<LI>`Sic pater ille deum faciat, sic altus Apollo,<a name=875> </a>
<LI>incipias conferre manum.'<a name=876> </a>
<LI>Tantum effatus et infesta subit obvius hasta. <a name=877> </a>
<LI>Ille autem:  `Quid me erepto, saevissime, nato<a name=878> </a>
<LI>terres?  Haec via sola fuit, qua perdere posses. <a name=879> </a>
<LI>Nec mortem horremus nec divom parcimus ulli. <a name=880> </a>
<LI>Desine:  nam venio moriturus et haec tibi porto<a name=881> </a>
<LI>dona prius.' Dixit telumque intorsit in hostem;<a name=882> </a>
<LI>inde aliud super atque aliud figitque volatque<a name=883> </a>
<LI>ingenti gyro, sed sustinet aureus umbo. <a name=884> </a>
<LI>Ter circum adstantem laevos equitavit in orbes<a name=885> </a>
<LI>tela manu iaciens, ter secum Troius heros<a name=886> </a>
<LI>immanem aerato circumfert tegmine silvam. <a name=887> </a>
<LI>Inde ubi tot traxisse moras, tot spicula taedet<a name=888> </a>
<LI>vellere et urgetur pugna congressus iniqua,<a name=889> </a>
<LI>multa movens animo iam tandem erumpit et inter<a name=890> </a>
<LI>bellatoris equi cava tempora conicit hastam. <a name=891> </a>
<LI>Tollit se arrectum quadrupes et calcibus auras<a name=892> </a>
<LI>verberat effusumque equitem super ipse secutus<a name=893> </a>
<LI>implicat eiectoque incumbit cernuus armo. <a name=894> </a>
<LI>Clamore incendunt caelum Troesque Latinique. <a name=895> </a>
<LI>Advolat Aeneas vaginaque eripit ensem<a name=896> </a>
<LI>et super haec:  `Ubi nunc Mezentius acer et illa<a name=897> </a>
<LI>effera vis animi?  `Contra Tyrrhenus, ut auras<a name=898> </a>
<LI>suspiciens hausit caelum mentemque recepit: <a name=899> </a>
<LI>`Hostis amare, quid increpitas mortemque minaris? <a name=900> </a>
<LI>Nullum in caede nefas, nec sic ad proelia veni,<a name=901> </a>
<LI>nec tecum meus haec pepigit mihi foedera Lausus. <a name=902> </a>
<LI>Unum hoc per siqua est victis venia hostibus oro: <a name=903> </a>
<LI>corpus humo patiare tegi.  Scio acerba meorum<a name=904> </a>
<LI>circumstare odia:  hunc, oro, defende furorem<a name=905> </a>
<LI>et me consortem nati concede sepulchro.'<a name=906> </a>
<LI>Haec loquitur iuguloque haud inscius accipit ensem<a name=907> </a>
<LI>undantique animam diffundit in arva cruore. <a name=908> </a>


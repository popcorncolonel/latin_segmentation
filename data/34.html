<P>
<P  align=center>PUBLI VERGILI MARONIS
<P  align=center>GEORGICON
<P  align=center>LIBER III
<P>
<P>
<P><OL><LI>TE quoque, magna Pales, et te memorande canemus<a name=1> </a>
<LI>pastor ab Amphryso, vos, silvae amnesque Lycaei. <a name=2> </a>
<LI>Cetera, quae vacuas tenuissent carmine mentes,<a name=3> </a>
<LI>omnia iam volgata:  quis aut Eurysthea durum<a name=4> </a>
<LI>aut inlaudati nescit Busiridis aras? <a name=5> </a>
<LI>Cui non dictus Hylas puer et Latonia Delos<a name=6> </a>
<LI>Hippodameque umeroque Pelops insignis eburno,<a name=7> </a>
<LI>acer equis?  Temptanda via est, qua me quoque possim<a name=8> </a>
<LI>tollere humo victorque virum volitare per ora. <a name=9> </a>
<LI>Primus ego in patriam mecum, modo vita supersit,<a name=10> </a>
<LI>Aonio rediens deducam vertice Musas;<a name=11> </a>
<LI>primus Idumaeas referam tibi, Mantua, palmas,<a name=12> </a>
<LI>et viridi in campo templum de marmore ponam<a name=13> </a>
<LI>propter aquam.  Tardis ingens ubi flexibus errat<a name=14> </a>
<LI>Mincius et tenera praetexit arundine ripas. <a name=15> </a>
<LI>In medio mihi Caesar erit templumque tenebit: <a name=16> </a>
<LI>illi victor ego et Tyrio conspectus in ostro<a name=17> </a>
<LI>centum quadriiugos agitabo ad flumina currus. <a name=18> </a>
<LI>Cuncta mihi Alpheum linquens lucosque Molorchi<a name=19> </a>
<LI>cursibus et crudo decernet Graecia caestu. <a name=20> </a>
<LI>Ipse caput tonsae foliis ornatus olivae<a name=21> </a>
<LI>dona feram.  Iam nunc sollemnis ducere pompas<a name=22> </a>
<LI>ad delubra iuvat caesosque videre iuvencos,<a name=23> </a>
<LI>vel scaena ut versis discedat frontibus utque<a name=24> </a>
<LI>purpurea intexti tollant aulaea Britanni. <a name=25> </a>
<LI>In foribus pugnam ex auro solidoque elephanto<a name=26> </a>
<LI>Gangaridum faciam victorisque arma Quirini,<a name=27> </a>
<LI>atque hic undantem bello magnumque fluentem<a name=28> </a>
<LI>Nilum ac navali surgentis aere columnas. <a name=29> </a>
<LI>Addam urbes Asiae domitas pulsumque Niphaten<a name=30> </a>
<LI>fidentemque fuga Parthum versisque sagittis,<a name=31> </a>
<LI>et duo rapta manu diverso ex hoste tropaea<a name=32> </a>
<LI>bisque triumphatas utroque ab litore gentes. <a name=33> </a>
<LI>Stabunt et Parii lapides, spirantia signa,<a name=34> </a>
<LI>Assaraci proles demissaeque ab Iove gentis<a name=35> </a>
<LI>nomina, Trosque parens et Troiae Cynthius auctor. <a name=36> </a>
<LI>Invidia infelix Furias amnemque severum<a name=37> </a>
<LI>Cocyti metuet tortosque Ixionis anguis<a name=38> </a>
<LI>immanemque rotam et non exsuperabile saxum. <a name=39> </a>
<LI>Interea Dryadum silvas saltusque sequamur<a name=40> </a>
<LI>intactos, tua, Maecenas, haud mollia iussa. <a name=41> </a>
<LI>Te sine nil altum mens incohat; en age segnis<a name=42> </a>
<LI>rumpe moras; vocat ingenti clamore Cithaeron<a name=43> </a>
<LI>Taygetique canes domitrixque Epidaurus equorum<a name=44> </a>
<LI>et vox adsensu nemorum ingeminata remugit. <a name=45> </a>
<LI>Mox tamen ardentis accingar dicere pugnas<a name=46> </a>
<LI>Caesaris et nomen fama tot ferre per annos,<a name=47> </a>
<LI>Tithoni prima quot abest ab origine Caesar. <a name=48> </a>
<LI>    Seu quis Olympiacae miratus praemia palmae<a name=49> </a>
<LI>pascit equos seu quis fortis ad aratra iuvencos,<a name=50> </a>
<LI>corpora praecipue matrum legat.  Optuma torvae<a name=51> </a>
<LI>forma bovis, cui turpe caput, cui plurima cervix,<a name=52> </a>
<LI>et crurum tenus a mento palearia pendent;<a name=53> </a>
<LI>tum longo nullus lateri modus; omnia magna,<a name=54> </a>
<LI>pes etiam; et camuris hirtae sub cornibus aures. <a name=55> </a>
<LI>Nec mihi displiceat maculis insignis et albo,<a name=56> </a>
<LI>aut iuga detractans interdumque aspera cornu<a name=57> </a>
<LI>et faciem tauro propior, quaeque ardua tota,<a name=58> </a>
<LI>et gradiens ima verrit vestigia cauda,<a name=59> </a>
<LI>Aetas Lucinam iustosque pati hymenaeos<a name=60> </a>
<LI>desinit ante decem, post quattuor incipit annos;<a name=61> </a>
<LI>cetera nec feturae habilis nec fortis aratris. <a name=62> </a>
<LI>Interea, superat gregibus dum laeta iuventas,<a name=63> </a>
<LI>solve mares; mitte in Venerem pecuaria primus,<a name=64> </a>
<LI>atque aliam ex alia generando suffice prolem. <a name=65> </a>
<LI>Optuma quaeque dies miseris mortalibus aevi<a name=66> </a>
<LI>prima fugit; subeunt morbi tristisque senectus<a name=67> </a>
<LI>et labor, et durae rapit inclementia mortis. <a name=68> </a>
<LI>Semper erunt, quarum mutari corpora malis: <a name=69> </a>
<LI>semper enim refice ac, ne post amissa requiras,<a name=70> </a>
<LI>ante veni et subolem armento sortire quotannis. <a name=71> </a>
<LI>    Nec non et pecori est idem dilectus equino. <a name=72> </a>
<LI>Tu modo, quos in spem statues submittere gentis,<a name=73> </a>
<LI>praecipuum iam inde a teneris impende laborem. <a name=74> </a>
<LI>Continuo pecoris generosi pullus in arvis<a name=75> </a>
<LI>altius ingreditur et mollia crura reponit;<a name=76> </a>
<LI>primus et ire viam et fluvios temptare minaces<a name=77> </a>
<LI>audet et ignoto sese committere ponti<a name=78> </a>
<LI>nec vanos horret strepitus.  Illi ardua cervix<a name=79> </a>
<LI>argutumque caput, brevis alvus obesaque terga,<a name=80> </a>
<LI>luxuriatque toris animosum pectus.  Honesti<a name=81> </a>
<LI>spadices glaucique, color deterrimus albis<a name=82> </a>
<LI>et gilvo.  Tum, si qua sonum procul arma dedere<a name=83> </a>
<LI>stare loco nescit, micat auribus et tremit artus<a name=84> </a>
<LI>collectumque premens volvit sub naribus ignem. <a name=85> </a>
<LI>Densa iuba, et dextro iactata recumbit in armo;<a name=86> </a>
<LI>at duplex agitur per lumbos spina, cavatque<a name=87> </a>
<LI>tellurem et solido graviter sonat ungula cornu. <a name=88> </a>
<LI>Talis Amyclaei domitus Pollucis habenis<a name=89> </a>
<LI>Cyllarus et, quorum Grai meminere poetae,<a name=90> </a>
<LI>Martis equi biiuges et magni currus Achilli. <a name=91> </a>
<LI>Talis et ipse iubam cervice effundit equina<a name=92> </a>
<LI>coniugis adventu pernix Saturnus et altum<a name=93> </a>
<LI>Pelion hinnitu fugiens implevit acuto. <a name=94> </a>
<LI>    Hunc quoque, ubi aut morbo gravis aut iam segnior annis<a name=95> </a>
<LI>deficit, abde domo nec turpi ignosce senectae. <a name=96> </a>
<LI>frigidus in Venerem senior, frustraque laborem<a name=97> </a>
<LI>ingratum trahit, et, si quando ad proelia ventum est,<a name=98> </a>
<LI>ut quondam in stipulis magnus sine viribus ignis,<a name=99> </a>
<LI>incassum furit.  Ergo animos aevumque notabis<a name=100> </a>
<LI>praecipue; hinc alias artis prolemque parentum<a name=101> </a>
<LI>et quis cuique dolor victo, quae gloria palmae. <a name=102> </a>
<LI>Nonne vides, cum praecipiti certamine campum<a name=103> </a>
<LI>corripuere ruuntque effusi carcere currus,<a name=104> </a>
<LI>cum spes arrectae iuvenum, exsultantiaque haurit<a name=105> </a>
<LI>corda pavor pulsans?  Illi instant verbere torto<a name=106> </a>
<LI>et proni dant lora, volat vi fervidus axis;<a name=107> </a>
<LI>iamque humiles, iamque elati sublime videntur<a name=108> </a>
<LI>aera per vacuum ferri atque adsurgere in auras;<a name=109> </a>
<LI>nec mora nec requies; at fulvae nimbus harenae<a name=110> </a>
<LI>tollitur, umescunt spumis flatuque sequentum: <a name=111> </a>
<LI>tantus amor laudum, tantae est victoria curae. <a name=112> </a>
<LI>Primus Erichthonius currus et quattuor ausus<a name=113> </a>
<LI>iungere equos rapidusque rotis insistere victor<a name=114> </a>
<LI>Frena Pelethronii Lapithae gyrosque dedere<a name=115> </a>
<LI>impositi dorso atque equitem docuere sub armis<a name=116> </a>
<LI>insultare solo et gressus glomerare superbos. <a name=117> </a>
<LI>Aequus uterque labor, aeque iuvenemque magistri<a name=118> </a>
<LI>exquirunt calidumque animis et cursibus acrem,<a name=119> </a>
<LI>quamvis saepe fuga versos ille egerit hostis<a name=120> </a>
<LI>et patriam Epirum referat fortisque Mycenas<a name=121> </a>
<LI>Neptunique ipsa deducat origine gentem. <a name=122> </a>
<LI>    His animadversis instant sub tempus et omnis<a name=123> </a>
<LI>impendunt curas denso distendere pingui,<a name=124> </a>
<LI>quem legere ducem et pecori dixere maritum;<a name=125> </a>
<LI>florentisque secant herbas fluviosque ministrant<a name=126> </a>
<LI>farraque, ne blando nequeat superesse labori<a name=127> </a>
<LI>invalidique patrum referant ieiunia nati. <a name=128> </a>
<LI>Ipsa autem macie tenuant armenta volentes,<a name=129> </a>
<LI>atque, ubi concubitus primos iam nota voluptas<a name=130> </a>
<LI>sollicitat, frondesque negant et fontibus arcent. <a name=131> </a>
<LI>Saepe etiam cursu quatiunt et sole fatigant,<a name=132> </a>
<LI>cum graviter tunsis gemit area frugibus et cum<a name=133> </a>
<LI>surgentem ad Zephyrum paleae iactantur inanes. <a name=134> </a>
<LI>Hoc faciunt, nimio ne luxu obtunsior usus<a name=135> </a>
<LI>sit genitali arvo et sulcos oblimet inertis,<a name=136> </a>
<LI>sed rapiat sitiens Venerem interiusque recondat. <a name=137> </a>
<LI>    Rursus cura patrum cadere et succedere matrum<a name=138> </a>
<LI>incipit.  Exactis gravidae cum mensibus errant,<a name=139> </a>
<LI>non illas gravibus quisquam iuga ducere plaustris,<a name=140> </a>
<LI>non saltu superare viam sit passus et acri<a name=141> </a>
<LI>carpere prata fuga fluviosque innare rapacis. <a name=142> </a>
<LI>Saltibus in vacuis pascunt et plena secundum<a name=143> </a>
<LI>flumina, muscus ubi et viridissima gramine ripa,<a name=144> </a>
<LI>speluncaeque tegant et saxea procubet umbra. <a name=145> </a>
<LI>Est lucos Silari circa ilicibusque; virentem<a name=146> </a>
<LI>plurimus Alburnum volitans, cui nomen asilo<a name=147> </a>
<LI>Romanum est, oestrum Grai vertere vocantes,<a name=148> </a>
<LI>asper, acerba sonans, quo tota exterrita silvis<a name=149> </a>
<LI>diffugiunt armenta; furit mugitibus aether<a name=150> </a>
<LI>concussus silvaeque et sicci ripa Tanagri. <a name=151> </a>
<LI>Hoc quondam monstro horribilis exercuit iras<a name=152> </a>
<LI>Inachiae Iuno pestem meditata iuvencae. <a name=153> </a>
<LI>Hunc quoque, nam mediis fervoribus acrior instat,<a name=154> </a>
<LI>arcebis gravido pecori, armentaque pasces<a name=155> </a>
<LI>sole recens orto aut noctem ducentibus astris. <a name=156> </a>
<LI>    Post partum cura in vitulos traducitur omnis,<a name=157> </a>
<LI>continuoque notas et nomina gentis inurunt<a name=158> </a>
<LI>et quos aut pecori malint submittere habendo<a name=159> </a>
<LI>aut aris servare sacros aut scindere terram<a name=160> </a>
<LI>et campum horrentem fractis invertere glaebis. <a name=161> </a>
<LI>Cetera pascuntur viridis armenta per herbas: <a name=162> </a>
<LI>Tu quos ad studium atque usum formabis agrestem,<a name=163> </a>
<LI>iam vitulos hortare viamque insiste domandi,<a name=164> </a>
<LI>dum faciles animi iuvenum, dum mobilis aetas. <a name=165> </a>
<LI>Ac primum laxos tenui de vimine circlos<a name=166> </a>
<LI>cervici subnecte; dehinc, ubi libera colla<a name=167> </a>
<LI>servitio adsuerint, ipsis e torquibus aptos<a name=168> </a>
<LI>iunge pares et coge gradum conferre iuvencos;<a name=169> </a>
<LI>atque illis iam saepe rotae ducantur inanes<a name=170> </a>
<LI>per terram et summo vestigia pulvere signent;<a name=171> </a>
<LI>post valido nitens sub pondere faginus axis<a name=172> </a>
<LI>instrepat et iunctos temo trahat aereus orbes. <a name=173> </a>
<LI>Interea pubi indomitae non gramina tantum<a name=174> </a>
<LI>nec vescas salicum frondes ulvamque palustrem,<a name=175> </a>
<LI>sed frumenta manu carpes sata; nec tibi fetae<a name=176> </a>
<LI>more patrum nivea implebunt mulctraria vaccae,<a name=177> </a>
<LI>sed tota in dulcis consument ubera natos. <a name=178> </a>
<LI>    Sin ad bella magis studium turmasque ferocis,<a name=179> </a>
<LI>aut Alphea rotis praelabi flumina Pisae<a name=180> </a>
<LI>et Iovis in luco currus agitare volantis: <a name=181> </a>
<LI>primus equi labor est, animos atque arma videre<a name=182> </a>
<LI>bellantum lituosque pati tractuque gementem<a name=183> </a>
<LI>ferre rotam et stabulo frenos audire sonantis;<a name=184> </a>
<LI>tum magis atque magis blandis gaudere magistri<a name=185> </a>
<LI>laudibus et plausae sonitum cervicis amare. <a name=186> </a>
<LI>Atque haec iam primo depulsus ab ubere matris<a name=187> </a>
<LI>audeat, inque vicem det mollibus ora capistris<a name=188> </a>
<LI>invalidus etiamque tremens, etiam inscius aevi. <a name=189> </a>
<LI>At tribus exactis ubi quarta accesserit aestas,<a name=190> </a>
<LI>carpere mox gyrum incipiat gradibusque sonare<a name=191> </a>
<LI>compositis sinuetque alterna volumina crurum<a name=192> </a>
<LI>sitque laboranti similis; tum cursibus auras,<a name=193> </a>
<LI>tum vocet, ac per aperta volans ceu liber habenis<a name=194> </a>
<LI>aequora vix summa vestigia ponat harena;<a name=195> </a>
<LI>qualis Hyperboreis Aquilo cum densus ab oris<a name=196> </a>
<LI>incubuit, Scythiaeque hiemes atque arida differt<a name=197> </a>
<LI>nubila:  tum segetes altae campique natantes<a name=198> </a>
<LI>lenibus horrescunt flabris summaeque sonorem<a name=199> </a>
<LI>dant silvae longique urgent ad litora fluctus;<a name=200> </a>
<LI>ille volat simul arva fuga, simul aequora verrens<a name=201> </a>
<LI>Hinc vel ad Elei metas et maxuma campi<a name=202> </a>
<LI>sudabit spatia et spumas aget ore cruentas,<a name=203> </a>
<LI>Belgica vel molli melius feret esseda collo. <a name=204> </a>
<LI>Tum demum crassa magnum farragine corpus<a name=205> </a>
<LI>crescere iam domitis sinito:  namque ante domandum<a name=206> </a>
<LI>ingentis tollent animos prensique negabunt<a name=207> </a>
<LI>verbera lenta pati et duris parere lupatis. <a name=208> </a>
<LI>    Sed non ulla magis viris industria firmat,<a name=209> </a>
<LI>quam Venerem et caeci stimulos avertere amoris,<a name=210> </a>
<LI>sive boum sive est cui gratior usus equorum. <a name=211> </a>
<LI>Atque ideo tauros procul atque in sola relegant<a name=212> </a>
<LI>pascua post montem oppositum et trans flumina lata,<a name=213> </a>
<LI>aut intus clausos satura ad praesepia servant. <a name=214> </a>
<LI>Carpit enim viris paulatim uritque videndo<a name=215> </a>
<LI>femina nec nemorum patitur meminisse nec herbae<a name=216> </a>
<LI>dulcibus illa quidem inlecebris, et saepe superbos<a name=217> </a>
<LI>cornibus inter se subigit decernere amantis. <a name=218> </a>
<LI>Pascitur in magna Sila formosa iuvenca: <a name=219> </a>
<LI>illi alternantes multa vi proelia miscent<a name=220> </a>
<LI>volneribus crebris, lavit ater corpora sanguis,<a name=221> </a>
<LI>versaque in obnixos urguentur cornua vasto<a name=222> </a>
<LI>cum gemitu, reboant silvaeque et longus Olympus<a name=223> </a>
<LI>Nec mos bellantis una stabulare, sed alter<a name=224> </a>
<LI>victus abit longeque ignotis exulat oris,<a name=225> </a>
<LI>multa gemens ignominiam plagasque superbi<a name=226> </a>
<LI>victoris, tum, quos amisit inultus, amores;<a name=227> </a>
<LI>et stabula aspectans regnis excessit avitis. <a name=228> </a>
<LI>Ergo omni cura viris exercet et inter<a name=229> </a>
<LI>dura iacet pernix instrato saxa cubili<a name=230> </a>
<LI>frondibus hirsutis et carice pastus acuta,<a name=231> </a>
<LI>et temptat sese atque irasci in cornua discit<a name=232> </a>
<LI>arboris obnixus trunco ventosque lacessit<a name=233> </a>
<LI>ictibus et sparsa ad pugnam proludit harena. <a name=234> </a>
<LI>Post ubi collectum robur viresque refectae<a name=235> </a>
<LI>signa movet praecepsque oblitum fertur in hostem: <a name=236> </a>
<LI>fluctus uti medio coepit cum albescere ponto<a name=237> </a>
<LI>longius ex altoque sinum trahit, utque volutus<a name=238> </a>
<LI>ad terras immane sonat per saxa neque ipso<a name=239> </a>
<LI>monte minor procumbit, at ima exaestuat unda<a name=240> </a>
<LI>verticibus nigramque alte subiectat harenam. <a name=241> </a>
<LI>    Omne adeo genus in terris hominumque ferarumque,<a name=242> </a>
<LI>et genus aequoreum, pecudes pictaeque volucres,<a name=243> </a>
<LI>in furias.  ignemque ruunt.  Amor omnibus idem. <a name=244> </a>
<LI>Tempore non alio catulorum oblita leaena<a name=245> </a>
<LI>saevior erravit campis, nec funera volgo<a name=246> </a>
<LI>tam multa informes ursi stragemque dedere<a name=247> </a>
<LI>per silvas; tum saevus aper, tum pessima tigris;<a name=248> </a>
<LI>heu male tum Libyae solis erratur in agris. <a name=249> </a>
<LI>Nonne vides, ut tota tremor pertemptet equorum<a name=250> </a>
<LI>corpora, si tantum notas odor attulit auras? <a name=251> </a>
<LI>Ac neque eos iam frena virum neque verbera saeva<a name=252> </a>
<LI>non scopuli rupesque cavae atque obiecta retardant<a name=253> </a>
<LI>flumina correptosque unda torquentia montis. <a name=254> </a>
<LI>Ipse ruit dentesque Sabellicus exacuit sus<a name=255> </a>
<LI>et pede prosubigit terram, fricat arbore costas<a name=256> </a>
<LI>atque hinc atque illinc umeros ad volnera durat. <a name=257> </a>
<LI>Quid iuvenis, magnum cui versat in ossibus ignem<a name=258> </a>
<LI>durus amor?  Nempe abruptis turbata procellis<a name=259> </a>
<LI>nocte natat caeca serus freta; quem super ingens<a name=260> </a>
<LI>porta tonat caeli et scopulis inlisa reclamant<a name=261> </a>
<LI>aequora; nec miseri possunt revocare parentes<a name=262> </a>
<LI>nec moritura super crudeli funere virgo. <a name=263> </a>
<LI>Quid lynces Bacchi variae et genus acre luporum<a name=264> </a>
<LI>atque canum?  Quid, quae imbelles dant proelia cervi? <a name=265> </a>
<LI>Scilicet ante omnis furor est insignis equarum;<a name=266> </a>
<LI>et mentem Venus ipsa dedit, quo tempore Glauci<a name=267> </a>
<LI>Potniades malis membra absumpsere quadrigae. <a name=268> </a>
<LI>Illas ducit amor trans Gargara transque sonantem<a name=269> </a>
<LI>Ascanium; superant montis et flumina tranant. <a name=270> </a>
<LI>Continuoque avidis ubi subdita flamma medullis,<a name=271> </a>
<LI>vere magis, quia vere calor redit ossibus:  illae<a name=272> </a>
<LI>ore omnes versae in Zephyrum stant rupibus altis,<a name=273> </a>
<LI>exceptantque levis auras et saepe sine ullis<a name=274> </a>
<LI>coniugiis vento gravidae, mirabile dictu,<a name=275> </a>
<LI>saxa per et scopulos et depressas convallis<a name=276> </a>
<LI>diffugiunt, non, Eure, tuos, neque solis ad ortus,<a name=277> </a>
<LI>in Borean caurumque, aut unde nigerrimus auster<a name=278> </a>
<LI>nascitur et pluvio contristat frigore caelum. <a name=279> </a>
<LI>Hic demum, hippomanes vero quod nomine dicunt<a name=280> </a>
<LI>pastores, lentum destillat ab inguine virus,<a name=281> </a>
<LI>hippomanes, quod saepe malae legere novercae<a name=282> </a>
<LI>miscueruntque herbas et non innoxia verba. <a name=283> </a>
<LI>    Sed fugit interea, fugit inreparabile tempus,<a name=284> </a>
<LI>singula dum capti circumvectamur amore. <a name=285> </a>
<LI>Hoc satis armentis:  superat pars altera curae,<a name=286> </a>
<LI>lanigeros agitare greges hirtasque capellas. <a name=287> </a>
<LI>Hic labor, hinc laudem fortes sperate coloni. <a name=288> </a>
<LI>Nec sum animi dubius, verbis ea vincere magnum<a name=289> </a>
<LI>quam sit, et angustis hunc addere rebus honorem;<a name=290> </a>
<LI>sed me Parnasi deserta per ardua dulcis<a name=291> </a>
<LI>raptat amor; iuvat ire iugis, qua nulla priorum<a name=292> </a>
<LI>Castaliam molli devertitur orbita clivo. <a name=293> </a>
<LI>Nunc, veneranda Pales, magno nunc ore sonandum<a name=294> </a>
<LI>    Incipiens stabulis edico in mollibus herbam<a name=295> </a>
<LI>carpere ovis, dum mox frondosa reducitur aestas,<a name=296> </a>
<LI>et multa duram stipula filicumque maniplis<a name=297> </a>
<LI>sternere subter humum, glacies ne frigida laedat<a name=298> </a>
<LI>molle pecus scabiemque ferat turpisque podagras. <a name=299> </a>
<LI>Post hinc digressus iubeo frondentia capris<a name=300> </a>
<LI>arbuta sufficere et fluvios praebere recentis<a name=301> </a>
<LI>et stabula a ventis hiberno opponere soli<a name=302> </a>
<LI>ad medium conversa diem, cum frigidus olim<a name=303> </a>
<LI>iam cadit extremoque inrorat Aquarius anno. <a name=304> </a>
<LI>Haec quoque non cura nobis leviore tuendae,<a name=305> </a>
<LI>nec minor usus erit, quamvis Milesia magno<a name=306> </a>
<LI>vellera mutentur Tyrios incocta rubores: <a name=307> </a>
<LI>densior hinc suboles, hinc largi copia lactis;<a name=308> </a>
<LI>quam magis exhausto spumaverit ubere mulctra,<a name=309> </a>
<LI>laeta magis pressis manabunt flumina mammis. <a name=310> </a>
<LI>Nec minus interea barbas incanaque menta<a name=311> </a>
<LI>Cinyphii tondent hirci saetasque comantis<a name=312> </a>
<LI>usum in castrorum et miseris velamina nautis. <a name=313> </a>
<LI>Pascuntur vero silvas et summa Lycaei<a name=314> </a>
<LI>horrentisque rubos et amantis ardua dumos: <a name=315> </a>
<LI>atque ipsae memores redeunt in tecta suosque<a name=316> </a>
<LI>ducunt et gravido superant vix ubere limen. <a name=317> </a>
<LI>Ergo omni studio glaciem ventosque nivalis<a name=318> </a>
<LI>quo minor est illis curae mortalis egestas,<a name=319> </a>
<LI>avertes victumque feres et virgea laetus<a name=320> </a>
<LI>pabula, nec tota claudes faenilia bruma. <a name=321> </a>
<LI>At vero Zephyris cum laeta vocantibus aestas<a name=322> </a>
<LI>in saltus utrumque gregem atque in pascua mittet,<a name=323> </a>
<LI>Luciferi primo cum sidere frigida rura<a name=324> </a>
<LI>carpamus, dum mane novum, dum gramina canent,<a name=325> </a>
<LI>et ros in tenera pecori gratissimus herba. <a name=326> </a>
<LI>Inde ubi quarta sitim caeli collegerit hora<a name=327> </a>
<LI>et cantu querulae rumpent arbusta cicadae,<a name=328> </a>
<LI>ad puteos aut alta greges ad stagna iubebo<a name=329> </a>
<LI>currentem ilignis potare canalibus undam;<a name=330> </a>
<LI>aestibus at mediis umbrosam exquirere vallem,<a name=331> </a>
<LI>sicubi magna Iovis antiquo robore quercus<a name=332> </a>
<LI>ingentis tendat ramos, aut sicubi nigrum<a name=333> </a>
<LI>ilicibus crebris sacra nemus accubet umbra;<a name=334> </a>
<LI>tum tenuis dare rursus aquas et pascere rursus<a name=335> </a>
<LI>solis ad occasum, cum frigidus aera vesper<a name=336> </a>
<LI>temperat et saltus reficit iam roscida luna<a name=337> </a>
<LI>litoraque alcyonem resonant, acalanthida dumi. <a name=338> </a>
<LI>    Quid tibi pastores Libyae, quid pascua versu<a name=339> </a>
<LI>prosequar et raris habitata mapalia tectis? <a name=340> </a>
<LI>Saepe diem noctemque et totum ex ordine mensem<a name=341> </a>
<LI>pascitur itque pecus longa in deserta sine ullis<a name=342> </a>
<LI>hospitiis:  tantum campi iacet.  Omnia secum<a name=343> </a>
<LI>armentarius Afer agit, tectumque laremque<a name=344> </a>
<LI>armaque Amyclaeumque canem Cressamque pharetram;<a name=345> </a>
<LI>non secus ac patriis acer Romanus in armis<a name=346> </a>
<LI>iniusto sub fasce viam cum carpit et hosti<a name=347> </a>
<LI>ante expectatum positis stat in agmine castris. <a name=348> </a>
<LI>    At non, qua Scythiae gentes Maeotiaque unda,<a name=349> </a>
<LI>turbidus et torquens flaventis Hister harenas,<a name=350> </a>
<LI>quaque redit medium Rhodope porrecta sub axem. <a name=351> </a>
<LI>Illic clausa tenent stabulis armenta, neque ullae<a name=352> </a>
<LI>aut herbae campo apparent aut arbore frondes;<a name=353> </a>
<LI>sed iacet aggeribus niveis informis et alto<a name=354> </a>
<LI>terra gelu late septemque adsurgit in ulnas. <a name=355> </a>
<LI>Semper hiemps, semper spirantes frigora cauri. <a name=356> </a>
<LI>Tum Sol pallentis haud umquam discutit umbras,<a name=357> </a>
<LI>nec cum invectus equis altum petit aethera, nec cum<a name=358> </a>
<LI>praecipitem Oceani rubro lavit aequore currum. <a name=359> </a>
<LI>Concrescunt subitae currenti in flumine crustae<a name=360> </a>
<LI>undaque iam tergo ferratos sustinet orbis,<a name=361> </a>
<LI>puppibus illa prius, patulis nunc hospita plaustris;<a name=362> </a>
<LI>aeraque dissiliunt vulgo vestesque rigescunt<a name=363> </a>
<LI>indutae caeduntque securibus umida vina<a name=364> </a>
<LI>et totae solidam in glaciem vertere lacunae<a name=365> </a>
<LI>stiriaque impexis induruit horrida barbis. <a name=366> </a>
<LI>Interea toto non setius aere ninguit: <a name=367> </a>
<LI>intereunt pecudes, stant circumfusa pruinis<a name=368> </a>
<LI>corpora magna boum, confertoque agmine cervi<a name=369> </a>
<LI>torpent mole nova et summis vix cornibus extant. <a name=370> </a>
<LI>Hos non immissis canibus, non cassibus ullis<a name=371> </a>
<LI>puniceaeve agitant pavidos formidine pennae,<a name=372> </a>
<LI>sed frustra oppositum trudentis pectore montem<a name=373> </a>
<LI>comminus obtruncant ferro graviterque rudentis<a name=374> </a>
<LI>caedunt et magno laeti clamore reportant. <a name=375> </a>
<LI>Ipsi in defossis specubus secura sub alta<a name=376> </a>
<LI>otia agunt terra congestaque robora totasque<a name=377> </a>
<LI>advolvere focis ulmos ignique dedere. <a name=378> </a>
<LI>Hic noctem ludo ducunt et pocula laeti<a name=379> </a>
<LI>fermento atque acidis imitantur vitea sorbis. <a name=380> </a>
<LI>Talis Hyperboreo septem subiecta trioni<a name=381> </a>
<LI>gens effrena virum Rhiphaeo tunditur euro<a name=382> </a>
<LI>et pecudum fulvis velatur corpora saetis. <a name=383> </a>
<LI>    Si tibi lanitium curae, primum aspera silva,<a name=384> </a>
<LI>lappaeque tribolique, absint; fuge pabula laeta;<a name=385> </a>
<LI>Continuoque greges villis lege mollibus albos. <a name=386> </a>
<LI>Illum autem, quamvis aries sit candidus ipse,<a name=387> </a>
<LI>nigra subest udo tantum cui lingua palato,<a name=388> </a>
<LI>reice, ne maculis infuscet vellera pullis<a name=389> </a>
<LI>nascentum, plenoque alium circumspice campo. <a name=390> </a>
<LI>Munere sic niveo lanae, si credere dignum est,<a name=391> </a>
<LI>Pan deus Arcadiae captam te, Luna, fefellit<a name=392> </a>
<LI>in nemora alta vocans; nec tu aspernata vocantem. <a name=393> </a>
<LI>    At cui lactis amor, cytisum lotosque frequentis<a name=394> </a>
<LI>ipse manu salsasque ferat praesepibus herbas. <a name=395> </a>
<LI>Hinc et amant fluvios magis et magis ubera tendunt<a name=396> </a>
<LI>et salis occultum referunt in lacte saporem. <a name=397> </a>
<LI>Multi iam excretos prohibent a matribus haedos<a name=398> </a>
<LI>primaque ferratis praefigunt ora capistris. <a name=399> </a>
<LI>Quod surgente die mulsere horisque diurnis,<a name=400> </a>
<LI>nocte premunt; quod iam tenebris et sole cadente,<a name=401> </a>
<LI>sub lucem exportant calathis adit oppida pastor;<a name=402> </a>
<LI>aut parco sale contingunt hiemique reponunt. <a name=403> </a>
<LI>    Nec tibi cura canum fuerit postrema, sed una<a name=404> </a>
<LI>velocis Spartae catulos acremque Molossum<a name=405> </a>
<LI>pasce sero pingui.  Numquam custodibus illis<a name=406> </a>
<LI>nocturnum stabulis furem incursusque luporum<a name=407> </a>
<LI>aut impacatos a tergo horrebis Hiberos. <a name=408> </a>
<LI>Saepe etiam cursu timidos agitabis onagros<a name=409> </a>
<LI>et canibus leporem, canibus venabere dammas,<a name=410> </a>
<LI>saepe volutabris pulsos silvestribus apros<a name=411> </a>
<LI>latratu turbabis agens montisque per altos<a name=412> </a>
<LI>ingentem clamore premes ad retia cervum. <a name=413> </a>
<LI>    Disce et odoratam stabulis accendere cedrum<a name=414> </a>
<LI>galbaneoque agitare gravis nidore chelydros. <a name=415> </a>
<LI>saepe sub immotis praesepibus aut mala tactu<a name=416> </a>
<LI>vipera delituit caelumque exterrita fugit,<a name=417> </a>
<LI>aut tecto adsuetus coluber succedere et umbrae,<a name=418> </a>
<LI>pestis acerba boum, pecorique aspergere virus,<a name=419> </a>
<LI>fovit humum.  Cape saxa manu, cape robora, pastor,<a name=420> </a>
<LI>tollentemque minas et sibila colla tumentem<a name=421> </a>
<LI>deice.  Iamque fuga timidum caput abdidit alte,<a name=422> </a>
<LI>cum medii nexus extremaeque agmina caudae<a name=423> </a>
<LI>solvuntur, tardosque trahit sinus ultimus orbis. <a name=424> </a>
<LI>Est etiam ille malus Calabris in saltibus anguis,<a name=425> </a>
<LI>squamea convolvens sublato pectore terga<a name=426> </a>
<LI>atque notis longam maculosus grandibus alvum<a name=427> </a>
<LI>qui, dum amnes ulli rumpuntur fontibus et dum<a name=428> </a>
<LI>vere madent udo terrae ac pluvialibus austris<a name=429> </a>
<LI>stagna colit, ripisque habitans hic piscibus atram<a name=430> </a>
<LI>improbus ingluviem ranisque loquacibus explet;<a name=431> </a>
<LI>postquam exusta palus, terraeque ardore dehiscunt,<a name=432> </a>
<LI>exsilit in siccum et flammantia lumina torquens<a name=433> </a>
<LI>saevit agris asperque siti atque exterritus aestu. <a name=434> </a>
<LI>Ne mihi tum mollis sub divo carpere somnos<a name=435> </a>
<LI>neu dorso nemoris libeat iacuisse per herbas,<a name=436> </a>
<LI>cum positis novus exuviis nitidusque iuventa<a name=437> </a>
<LI>volvitur, aut catulos tectis aut ova relinquens<a name=438> </a>
<LI>arduus ad solem et linguis micat ore trisulcis. <a name=439> </a>
<LI>    Morborum quoque te causas et signa docebo. <a name=440> </a>
<LI>Turpis ovis temptat scabies, ubi frigidus imber<a name=441> </a>
<LI>altius ad vivum persedit et horrida cano<a name=442> </a>
<LI>bruma gelu, vel cum tonsis inlotus adhaesit<a name=443> </a>
<LI>sudor et hirsuti secuerunt corpora vepres. <a name=444> </a>
<LI>Dulcibus idcirco fluviis pecus omne magistri<a name=445> </a>
<LI>perfundunt, udisque aries in gurgite villis<a name=446> </a>
<LI>mersatur missusque secundo defluit amni;<a name=447> </a>
<LI>aut tonsum tristi contingunt corpus amurca<a name=448> </a>
<LI>et spumas miscent argenti et sulfura viva<a name=449> </a>
<LI>Idaeasque pices et pinguis unguine ceras<a name=450> </a>
<LI>scillamque elleborosque gravis nigrumque bitumen. <a name=451> </a>
<LI>Non tamen ulla magis praesens fortuna laborum est,<a name=452> </a>
<LI>quam si quis ferro potuit rescindere summum<a name=453> </a>
<LI>ulceris os:  alitur vitium vivitque tegendo,<a name=454> </a>
<LI>dum medicas adhibere manus ad volnera pastor<a name=455> </a>
<LI>abnegat et meliora deos sedet omnia poscens. <a name=456> </a>
<LI>Quin etiam, ima dolor balantum lapsus ad ossa<a name=457> </a>
<LI>cum furit atque artus depascitur arida febris,<a name=458> </a>
<LI>profuit incensos aestus avertere et inter<a name=459> </a>
<LI>ima ferire pedis salientem sanguine venam,<a name=460> </a>
<LI>Bisaltae quo more solent acerque Gelonus;<a name=461> </a>
<LI>cum fugit in Rhodopen atque in deserta Getarum<a name=462> </a>
<LI>et lac concretum cum sanguine potat equino. <a name=463> </a>
<LI>Quam procul aut molli succedere saepius umbrae<a name=464> </a>
<LI>videris aut summas carpentem ignavius herbas<a name=465> </a>
<LI>extremamque sequi aut medio procumbere campo<a name=466> </a>
<LI>pascentem et serae solam decedere nocti: <a name=467> </a>
<LI>continuo culpam ferro compesce, prius quam<a name=468> </a>
<LI>dira per incautum serpant contagia volgus. <a name=469> </a>
<LI>Non tam creber agens hiemem ruit aequore turbo,<a name=470> </a>
<LI>quam multae pecudum pestes.  Nec singula morbi<a name=471> </a>
<LI>corpora corripiunt, sed tota aestiva repente,<a name=472> </a>
<LI>spemque gregemque simul cunctamque ab origine gentem. <a name=473> </a>
<LI>Tum sciat, aerias Alpis et Norica si quis<a name=474> </a>
<LI>castella in tumulis et Iapydis arva Timavi<a name=475> </a>
<LI>nunc quoque post tanto videat desertaque regna<a name=476> </a>
<LI>pastorum et longe saltus lateque vacantis. <a name=477> </a>
<LI>    Hic quondam morbo caeli miseranda coorta est<a name=478> </a>
<LI>tempestas totoque autumni incanduit aestu<a name=479> </a>
<LI>et genus omne neci pecudum dedit, omne ferarum,<a name=480> </a>
<LI>corrupitque lacus, infecit pabula tabo. <a name=481> </a>
<LI>Nec via mortis erat simplex, sed ubi ignea venis<a name=482> </a>
<LI>omnibus acta sitis miseros adduxerat artus,<a name=483> </a>
<LI>rursus abundabat fluidus liquor omniaque in se<a name=484> </a>
<LI>ossa minutatim morbo collapsa trahebat. <a name=485> </a>
<LI>Saepe in honore deum medio stans hostia ad aram<a name=486> </a>
<LI>lanea dum nivea circumdatur infula vitta,<a name=487> </a>
<LI>inter cunctantis cecidit moribunda ministros. <a name=488> </a>
<LI>Aut si quam ferro mactaverat ante sacerdos<a name=489> </a>
<LI>inde neque impositis ardent altaria fibris<a name=490> </a>
<LI>nec responsa potest consultus reddere vates,<a name=491> </a>
<LI>ac vix suppositi tinguntur sanguine cultri<a name=492> </a>
<LI>summaque ieiuna sanie infuscatur harena. <a name=493> </a>
<LI>Hinc laetis vituli volgo moriuntur in herbis<a name=494> </a>
<LI>et dulcis animas plena ad praesepia reddunt;<a name=495> </a>
<LI>hinc canibus blandis rabies venit et quatit aegros<a name=496> </a>
<LI>tussis anhela sues ac faucibus angit obesis. <a name=497> </a>
<LI>Labitur infelix studiorum atque immemor herbae<a name=498> </a>
<LI>victor equus fontisque avertitur et pede terram<a name=499> </a>
<LI>crebra ferit; demissae aures, incertus ibidem<a name=500> </a>
<LI>sudor et ille quidem morituris frigidus, aret<a name=501> </a>
<LI>pellis et ad tactum tractanti dura resistit. <a name=502> </a>
<LI>Haec ante exitium primis dant signa diebus;<a name=503> </a>
<LI>sin in processu coepit crudescere morbus,<a name=504> </a>
<LI>tum vero ardentes oculi atque attractus ab alto<a name=505> </a>
<LI>spiritus, interdum gemitu gravis, imaque longo<a name=506> </a>
<LI>ilia singultu tendunt, it naribus ater<a name=507> </a>
<LI>sanguis et obsessas fauces premit aspera lingua. <a name=508> </a>
<LI>Profuit inserto latices infundere cornu<a name=509> </a>
<LI>Lenaeos; ea visa salus morientibus una;<a name=510> </a>
<LI>mox erat hoc ipsum exitio, furiisque refecti<a name=511> </a>
<LI>ardebant ipsique suos iam morte sub aegra,<a name=512> </a>
<LI>di meliora piis erroremque hostibus illum,<a name=513> </a>
<LI>discissos nudis laniabant dentibus artus. <a name=514> </a>
<LI>Ecce autem duro fumans sub vomere taurus<a name=515> </a>
<LI>concidit et mixtum spumis vomit ore cruorem<a name=516> </a>
<LI>extremosque ciet gemitus.  It tristis arator<a name=517> </a>
<LI>maerentem abiungens fraterna morte iuvencum,<a name=518> </a>
<LI>atque opere in medio defixa relinquit aratra. <a name=519> </a>
<LI>Non umbrae altorum nemorum, non mollia possunt<a name=520> </a>
<LI>prata movere animum, non qui per saxa volutus<a name=521> </a>
<LI>purior electro campum petit amnis; at ima<a name=522> </a>
<LI>solvuntur latera atque oculos stupor urguet inertis<a name=523> </a>
<LI>ad terramque fluit devexo pondere cervix. <a name=524> </a>
<LI>Quid labor aut benefacta iuvant?  Quid vomere terras<a name=525> </a>
<LI>invertisse gravis?  Atqui non Massica Bacchi<a name=526> </a>
<LI>munera, non illis epulae nocuere repostae: <a name=527> </a>
<LI>frondibus et victu pascuntur simplicis herbae,<a name=528> </a>
<LI>pocula sunt fontes liquidi atque exercita cursu<a name=529> </a>
<LI>flumina, nec somnos abrumpit cura salubris. <a name=530> </a>
<LI>Tempore non alio dicunt regionibus illis<a name=531> </a>
<LI>quaesitas ad sacra boves Iunonis et uris<a name=532> </a>
<LI>imparibus ductos alta ad donaria currus. <a name=533> </a>
<LI>Ergo aegre rastris terram rimantur et ipsis<a name=534> </a>
<LI>unguibus infodiunt fruges montisque per altos<a name=535> </a>
<LI>contenta cervice trahunt stridentia plaustra. <a name=536> </a>
<LI>Non lupus insidias explorat ovilia circum<a name=537> </a>
<LI>nec gregibus nocturnus obambulat; acrior illum<a name=538> </a>
<LI>cura domat; timidi dammae cervique fugaces<a name=539> </a>
<LI>nunc interque canes et circum tecta vagantur. <a name=540> </a>
<LI>Iam maris immensi prolem et genus omne natantum<a name=541> </a>
<LI>litore in extremo, ceu naufraga corpora, fluctus<a name=542> </a>
<LI>proluit; insolitae fugiunt in flumina phocae. <a name=543> </a>
<LI>Interit et curvis frustra defensa latebris<a name=544> </a>
<LI>vipera et attoniti squamis adstantibus hydri. <a name=545> </a>
<LI>Ipsis est aer avibus non aequus et illae<a name=546> </a>
<LI>praecipites alta vitam sub nube relinquunt. <a name=547> </a>
<LI>Praeterea iam nec mutari pabula refert<a name=548> </a>
<LI>artes nocent quaesitaeque; cessere magistri<a name=549> </a>
<LI>Phillyrides Chiron Amythaoniusque Melampus. <a name=550> </a>
<LI>Saevit et in lucem Stygiis emissa tenebris<a name=551> </a>
<LI>pallida Tisiphone Morbos agit ante Metumque,<a name=552> </a>
<LI>inque dies avidum surgens caput altius effert: <a name=553> </a>
<LI>Balatu pecorum et crebris mugitibus amnes<a name=554> </a>
<LI>arentesque sonant ripae collesque supini: <a name=555> </a>
<LI>Iamque catervatim dat stragem atque aggerat ipsis<a name=556> </a>
<LI>in stabulis turpi dilapsa cadavera tabo<a name=557> </a>
<LI>donec humo tegere ac foveis abscondere discunt. <a name=558> </a>
<LI>Nam neque erat coriis usus nec viscera quisquam<a name=559> </a>
<LI>aut undis abolere potest aut vincere flamma;<a name=560> </a>
<LI>ne tondere quidem morbo inluvieque peresa<a name=561> </a>
<LI>vellera nec telas possunt attingere putris;<a name=562> </a>
<LI>verum etiam invisos si quis temptarat amictus,<a name=563> </a>
<LI>ardentes papulae atque immundus olentia sudor<a name=564> </a>
<LI>membra sequebatur nec longo deinde moranti<a name=565> </a>
<LI>tempore contactos artus sacer ignis edebat. <a name=566> </a>


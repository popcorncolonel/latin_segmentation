<P>  
<P  align=center>LIBER DE LATINIS HISTORICIS
<P>
<P  align=center>CATO
<P>
<P> <b>[<a name=1>1</a>]</b> M. Cato, ortus municipio Tusculo, adulescentulus, prius quam honoribus operam daret, versatus est in Sabinis, quod ibi heredium a patre relictum habebat.  Inde hortatu L. Valeri Flacci, quem in consulatu censuraque habuit conlegam, ut M. Perpenna censorius narrare solitus est, Romam demigravit in foroque esse coepit.  Primum stipendium meruit annorum decem septemque.  Q. Fabio M. Claudio consulibus tribunus militum in Sicilia fuit.  Inde ut rediit, castra secutus est C.  Claudi Neronis, magnique opera eius existimata est in proelio apud Senam, quo cecidit Hasdrubal, frater Hannibalis.  Quaestor obtigit P.  Africano consuli, cum quo non pro sortis necessitudine vixit.  Namque ab eo perpetua dissensit vita.  Aedilis plebei factus est cum C. Helvio.  Praetor provinciam obtinuit Sardiniam, ex qua quaestor superiore tempore ex Africa decedens Q. Ennium poetam deduxerat, quod non minoris aestimamus quam quemlibet amplissimum Sardiniensem triumphum.  
<P> <b>[<a name=2>2</a>]</b> Consulatum gessit cum L. Valerio Flacco.  Sorte provinciam nactus Hispaniam citeriorem ex ea triumphum deportavit.  Ibi cum diutius moraretur, P. Scipio Africanus consul iterum, cuius in priore consulatu quaestor fuerat, voluit eum de provincia depellere et ipse ei succedere, neque hoc per senatum efficere potuit, cum quidem Scipio principatum in civitate obtineret, quod tum non potentia, sed iure res publica administrabatur.  Qua ex re iratus senatui consulatu peracto privatus in urbe mansit.  At Cato censor cum eodem Flacco factus, severe praefuit ei potestati.  Nam et in compluris nobilis animadvertit et multas res novas in edictum addidit, qua re luxuria reprimeretur, quae iam tum incipiebat pullulare.  Circiter annos octoginta, usque ad extremam aetatem ab adulescentia, rei publicae causa suscipere inimicitias non destitit.  A multis tentatus non modo nullum detrimentum existimationis fecit, sed quoad vixit, virtutum laude crevit.  
<P> <b>[<a name=3>3</a>]</b> In omnibus rebus singulari fuit industria.  Nam et agricola sollers et peritus iuris consultus et magnus imperator et probabilis orator et cupidissimus litterarum fuit.  Quarum studium etsi senior adripuerat, tamen tantum progressum fecit ut non facile reperiri possit neque de Graecis neque de Italicis rebus quod ei fuerit incognitum.  Ab adulescentia confecit orationes.  Senex historias scribere instituit.  Earum sunt libri septem.  Primus continet res gestas regum populi Romani, secundus et tertius unde quaeque civitas orta sit Italica, ob quam rem omnis Origines videtur appellasse.  In quarto autem bellum Punicum est primum, in quinto secundum.  Atque haec omnia capitulatim sunt dicta.  Reliqua quoque bella pari modo persecutus est usque ad praeturam Ser.  Galbae, qui diripuit Lusitanos.  Atque horum bellorum duces non nominavit, sed sine nominibus res notavit.  In isdem exposuit quae in Italia Hispaniisque viderentur admiranda.  In quibus multa industria et diligentia comparet, nulla doctrina.  
<P>Huius de vita et moribus plura in eo libro persecuti sumus quem separatim de eo fecimus rogatu T. Pomponi Attici.  Qua re studiosos Catonis ad illud volumen delegamus.  
<P>

<P>
<P  align=center>PUBLI VERGILI MARONIS
<P  align=center>AENEIDOS
<P  align=center>LIBER I
<P>
<P><OL><LI>ARMA virumque cano, Troiae qui primus ab oris<a name=1> </a>
<LI>Italiam, fato profugus, Laviniaque venit<a name=2> </a>
<LI>litora, multum ille et terris iactatus et alto<a name=3> </a>
<LI>vi superum saevae memorem Iunonis ob iram;<a name=4> </a>
<LI>multa quoque et bello passus, dum conderet urbem,<a name=5> </a>
<LI>inferretque deos Latio, genus unde Latinum,<a name=6> </a>
<LI>Albanique patres, atque altae moenia Romae. <a name=7> </a>
<LI>    Musa, mihi causas memora, quo numine laeso,<a name=8> </a>
<LI>quidve dolens, regina deum tot volvere casus<a name=9> </a>
<LI>insignem pietate virum, tot adire labores<a name=10> </a>
<LI>impulerit.  Tantaene animis caelestibus irae? <a name=11> </a>
<LI>    Urbs antiqua fuit, Tyrii tenuere coloni,<a name=12> </a>
<LI>Karthago, Italiam contra Tiberinaque longe<a name=13> </a>
<LI>ostia, dives opum studiisque asperrima belli;<a name=14> </a>
<LI>quam Iuno fertur terris magis omnibus unam<a name=15> </a>
<LI>posthabita coluisse Samo; hic illius arma,<a name=16> </a>
<LI>hic currus fuit; hoc regnum dea gentibus esse,<a name=17> </a>
<LI>si qua fata sinant, iam tum tenditque fovetque. <a name=18> </a>
<LI>Progeniem sed enim Troiano a sanguine duci<a name=19> </a>
<LI>audierat, Tyrias olim quae verteret arces;<a name=20> </a>
<LI>hinc populum late regem belloque superbum<a name=21> </a>
<LI>venturum excidio Libyae:  sic volvere Parcas. <a name=22> </a>
<LI>Id metuens, veterisque memor Saturnia belli,<a name=23> </a>
<LI>prima quod ad Troiam pro caris gesserat Argis - <a name=24> </a>
<LI>necdum etiam causae irarum saevique dolores<a name=25> </a>
<LI>exciderant animo:  manet alta mente repostum<a name=26> </a>
<LI>iudicium Paridis spretaeque iniuria formae,<a name=27> </a>
<LI>et genus invisum, et rapti Ganymedis honores. <a name=28> </a>
<LI>His accensa super, iactatos aequore toto<a name=29> </a>
<LI>Troas, reliquias Danaum atque immitis Achilli,<a name=30> </a>
<LI>arcebat longe Latio, multosque per annos<a name=31> </a>
<LI>errabant, acti fatis, maria omnia circum. <a name=32> </a>
<LI>Tantae molis erat Romanam condere gentem!<a name=33> </a>
<LI>    Vix e conspectu Siculae telluris in altum<a name=34> </a>
<LI>vela dabant laeti, et spumas salis aere ruebant,<a name=35> </a>
<LI>cum Iuno, aeternum servans sub pectore volnus,<a name=36> </a>
<LI>haec secum:  `Mene incepto desistere victam,<a name=37> </a>
<LI>nec posse Italia Teucrorum avertere regem? <a name=38> </a>
<LI>Quippe vetor fatis.  Pallasne exurere classem<a name=39> </a>
<LI>Argivom atque ipsos potuit submergere ponto,<a name=40> </a>
<LI>unius ob noxam et furias Aiacis Oilei? <a name=41> </a>
<LI>Ipsa, Iovis rapidum iaculata e nubibus ignem,<a name=42> </a>
<LI>disiecitque rates evertitque aequora ventis,<a name=43> </a>
<LI>illum expirantem transfixo pectore flammas<a name=44> </a>
<LI>turbine corripuit scopuloque infixit acuto. <a name=45> </a>
<LI>Ast ego, quae divom incedo regina, Iovisque<a name=46> </a>
<LI>et soror et coniunx, una cum gente tot annos<a name=47> </a>
<LI>bella gero! Et quisquam numen Iunonis adoret<a name=48> </a>
<LI>praeterea, aut supplex aris imponet honorem?'<a name=49> </a>
<LI>    Talia flammato secum dea corde volutans<a name=50> </a>
<LI>nimborum in patriam, loca feta furentibus austris,<a name=51> </a>
<LI>Aeoliam venit.  Hic vasto rex Aeolus antro<a name=52> </a>
<LI>luctantes ventos tempestatesque sonoras<a name=53> </a>
<LI>imperio premit ac vinclis et carcere frenat. <a name=54> </a>
<LI>Illi indignantes magno cum murmure montis<a name=55> </a>
<LI>circum claustra fremunt; celsa sedet Aeolus arce<a name=56> </a>
<LI>sceptra tenens, mollitque animos et temperat iras. <a name=57> </a>
<LI>Ni faciat, maria ac terras caelumque profundum<a name=58> </a>
<LI>quippe ferant rapidi secum verrantque per auras. <a name=59> </a>
<LI>Sed pater omnipotens speluncis abdidit atris,<a name=60> </a>
<LI>hoc metuens, molemque et montis insuper altos<a name=61> </a>
<LI>imposuit, regemque dedit, qui foedere certo<a name=62> </a>
<LI>et premere et laxas sciret dare iussus habenas. <a name=63> </a>
<LI>Ad quem tum Iuno supplex his vocibus usa est: <a name=64> </a>
<LI>    `Aeole, namque tibi divom pater atque hominum rex<a name=65> </a>
<LI>et mulcere dedit fluctus et tollere vento,<a name=66> </a>
<LI>gens inimica mihi Tyrrhenum navigat aequor,<a name=67> </a>
<LI>Ilium in Italiam portans victosque Penates: <a name=68> </a>
<LI>incute vim ventis submersasque obrue puppes,<a name=69> </a>
<LI>aut age diversos et disiice corpora ponto. <a name=70> </a>
<LI>Sunt mihi bis septem praestanti corpore nymphae,<a name=71> </a>
<LI>quarum quae forma pulcherrima Deiopea,<a name=72> </a>
<LI>conubio iungam stabili propriamque dicabo,<a name=73> </a>
<LI>omnis ut tecum meritis pro talibus annos<a name=74> </a>
<LI>exigat, et pulchra faciat te prole parentem.'<a name=75> </a>
<LI>    Aeolus haec contra:  `Tuus, O regina, quid optes<a name=76> </a>
<LI>explorare labor; mihi iussa capessere fas est. <a name=77> </a>
<LI>Tu mihi, quodcumque hoc regni, tu sceptra Iovemque<a name=78> </a>
<LI>concilias, tu das epulis accumbere divom,<a name=79> </a>
<LI>nimborumque facis tempestatumque potentem.'<a name=80> </a>
<LI>    Haec ubi dicta, cavum conversa cuspide montem<a name=81> </a>
<LI>impulit in latus:  ac venti, velut agmine facto,<a name=82> </a>
<LI>qua data porta, ruunt et terras turbine perflant. <a name=83> </a>
<LI>Incubuere mari, totumque a sedibus imis<a name=84> </a>
<LI>una Eurusque Notusque ruunt creberque procellis<a name=85> </a>
<LI>Africus, et vastos volvunt ad litora fluctus. <a name=86> </a>
<LI>Insequitur clamorque virum stridorque rudentum. <a name=87> </a>
<LI>Eripiunt subito nubes caelumque diemque<a name=88> </a>
<LI>Teucrorum ex oculis; ponto nox incubat atra. <a name=89> </a>
<LI>Iutonuere poli, et crebris micat ignibus aether,<a name=90> </a>
<LI>praesentemque viris intentant omnia mortem. <a name=91> </a>
<LI>    Extemplo Aeneae solvuntur frigore membra: <a name=92> </a>
<LI>ingemit, et duplicis tendens ad sidera palmas<a name=93> </a>
<LI>talia voce refert:  `O terque quaterque beati,<a name=94> </a>
<LI>quis ante ora patrum Troiae sub moenibus altis<a name=95> </a>
<LI>contigit oppetere! O Danaum fortissime gentis<a name=96> </a>
<LI>Tydide! Mene Iliacis occumbere campis<a name=97> </a>
<LI>non potuisse, tuaque animam hanc effundere dextra,<a name=98> </a>
<LI>saevus ubi Aeacidae telo iacet Hector, ubi ingens<a name=99> </a>
<LI>Sarpedon, ubi tot Simois correpta sub undis<a name=100> </a>
<LI>scuta virum galeasque et fortia corpora volvit?'<a name=101> </a>
<LI>    Talia iactanti stridens Aquilone procella<a name=102> </a>
<LI>velum adversa ferit, fluctusque ad sidera tollit. <a name=103> </a>
<LI>Franguntur remi; tum prora avertit, et undis<a name=104> </a>
<LI>dat latus; insequitur cumulo praeruptus aquae mons. <a name=105> </a>
<LI>Hi summo in flucta pendent; his unda dehiscens<a name=106> </a>
<LI>terram inter fluctus aperit; furit aestus harenis. <a name=107> </a>
<LI>Tris Notus abreptas in saxa latentia torquet - <a name=108> </a>
<LI>saxa vocant Itali mediis quae in fluctibus aras - <a name=109> </a>
<LI>dorsum immane mari summo; tris Eurus ab alto<a name=110> </a>
<LI>in brevia et Syrtis urguet, miserabile visu,<a name=111> </a>
<LI>inliditque vadis atque aggere cingit harenae. <a name=112> </a>
<LI>Unam, quae Lycios fidumque vehebat Oronten,<a name=113> </a>
<LI>ipsius ante oculos ingens a vertice pontus<a name=114> </a>
<LI>in puppim ferit:  excutitur pronusque magister<a name=115> </a>
<LI>volvitur in caput; ast illam ter fluctus ibidem<a name=116> </a>
<LI>torquet agens circum, et rapidus vorat aequore vortex. <a name=117> </a>
<LI>Adparent rari nantes in gurgite vasto,<a name=118> </a>
<LI>arma virum, tabulaeque, et Troia gaza per undas. <a name=119> </a>
<LI>Iam validam Ilionei navem, iam fortis Achati,<a name=120> </a>
<LI>et qua vectus Abas, et qua grandaevus Aletes,<a name=121> </a>
<LI>vicit hiems; laxis laterum compagibus omnes<a name=122> </a>
<LI>accipiunt inimicum imbrem, rimisque fatiscunt. <a name=123> </a>
<LI>    Interea magno misceri murmure pontum,<a name=124> </a>
<LI>emissamque hiemem sensit Neptunus, et imis<a name=125> </a>
<LI>stagna refusa vadis, graviter commotus; et alto<a name=126> </a>
<LI>prospiciens, summa placidum caput extulit unda. <a name=127> </a>
<LI>Disiectam Aeneae, toto videt aequore classem,<a name=128> </a>
<LI>fluctibus oppressos Troas caelique ruina,<a name=129> </a>
<LI>nec latuere doli fratrem Iunonis et irae. <a name=130> </a>
<LI>Eurum ad se Zephyrumque vocat, dehinc talia fatur: <a name=131> </a>
<LI>    `Tantane vos generis tenuit fiducia vestri? <a name=132> </a>
<LI>Iam caelum terramque meo sine numine, venti,<a name=133> </a>
<LI>miscere, et tantas audetis tollere moles? <a name=134> </a>
<LI>Quos ego - sed motos praestat componere fluctus. <a name=135> </a>
<LI>Post mihi non simili poena commissa luetis. <a name=136> </a>
<LI>Maturate fugam, regique haec dicite vestro: <a name=137> </a>
<LI>non illi imperium pelagi saevumque tridentem,<a name=138> </a>
<LI>sed mihi sorte datum.  Tenet ille immania saxa,<a name=139> </a>
<LI>vestras, Eure, domos; illa se iactet in aula<a name=140> </a>
<LI>Aeolus, et clauso ventorum carcere regnet.'<a name=141> </a>
<LI>    Sic ait, et dicto citius tumida aequora placat,<a name=142> </a>
<LI>collectasque fugat nubes, solemque reducit. <a name=143> </a>
<LI>Cymothoe simul et Triton adnixus acuto<a name=144> </a>
<LI>detrudunt navis scopulo; levat ipse tridenti;<a name=145> </a>
<LI>et vastas aperit syrtis, et temperat aequor,<a name=146> </a>
<LI>atque rotis summas levibus perlabitur undas. <a name=147> </a>
<LI>Ac veluti magno in populo cum saepe coorta est<a name=148> </a>
<LI>seditio, saevitque animis ignobile volgus,<a name=149> </a>
<LI>iamque faces et saxa volant - furor arma ministrat;<a name=150> </a>
<LI>tum, pietate gravem ac meritis si forte virum quem<a name=151> </a>
<LI>conspexere, silent, arrectisque auribus adstant;<a name=152> </a>
<LI>ille regit dictis animos, et pectora mulcet, - <a name=153> </a>
<LI>sic cunctus pelagi cecidit fragor, aequora postquam<a name=154> </a>
<LI>prospiciens genitor caeloque invectus aperto<a name=155> </a>
<LI>flectit equos, curruque volans dat lora secundo. <a name=156> </a>
<LI>    Defessi Aeneadae, quae proxima litora, cursu<a name=157> </a>
<LI>contendunt petere, et Libyae vertuntur ad oras. <a name=158> </a>
<LI>Est in secessu longo locus:  insula portum<a name=159> </a>
<LI>efficit obiectu laterum, quibus omnis ab alto<a name=160> </a>
<LI>frangitur inque sinus scindit sese unda reductos. <a name=161> </a>
<LI>Hinc atque hinc vastae rupes geminique minantur<a name=162> </a>
<LI>in caelum scopuli, quorum sub vertice late<a name=163> </a>
<LI>aequora tuta silent; tum silvis scaena coruscis<a name=164> </a>
<LI>desuper horrentique atrum nemus imminet umbra. <a name=165> </a>
<LI>Fronte sub adversa scopulis pendentibus antrum,<a name=166> </a>
<LI>intus aquae dulces vivoque sedilia saxo,<a name=167> </a>
<LI>nympharum domus:  hic fessas non vincula navis<a name=168> </a>
<LI>ulla tenent, unco non alligat ancora morsu. <a name=169> </a>
<LI>Huc septem Aeneas collectis navibus omni<a name=170> </a>
<LI>ex numero subit; ac magno telluris amore<a name=171> </a>
<LI>egressi optata potiuntur Troes harena,<a name=172> </a>
<LI>et sale tabentis artus in litore ponunt. <a name=173> </a>
<LI>Ac primum silici scintillam excudit Achates,<a name=174> </a>
<LI>succepitque ignem foliis, atque arida circum<a name=175> </a>
<LI>nutrimenta dedit, rapuitque in fomite flammam. <a name=176> </a>
<LI>Tum Cererem corruptam undis Cerealiaque arma<a name=177> </a>
<LI>expediunt fessi rerum, frugesque receptas<a name=178> </a>
<LI>et torrere parant flammis et frangere saxo. <a name=179> </a>
<LI>    Aeneas scopulum interea conscendit, et omnem<a name=180> </a>
<LI>prospectum late pelago petit, Anthea si quem<a name=181> </a>
<LI>iactatum vento videat Phrygiasque biremis,<a name=182> </a>
<LI>aut Capyn, aut celsis in puppibus arma Caici. <a name=183> </a>
<LI>Navem in conspectu nullam, tris litore cervos<a name=184> </a>
<LI>prospicit errantis; hos tota armenta sequuntur<a name=185> </a>
<LI>a tergo, et longum per vallis pascitur agmen. <a name=186> </a>
<LI>Constitit hic, arcumque manu celerisque sagittas<a name=187> </a>
<LI>corripuit, fidus quae tela gerebat Achates;<a name=188> </a>
<LI>ductoresque ipsos primum, capita alta ferentis<a name=189> </a>
<LI>cornibus arboreis, sternit, tum volgus, et omnem<a name=190> </a>
<LI>miscet agens telis nemora inter frondea turbam;<a name=191> </a>
<LI>nec prius absistit, quam septem ingentia victor<a name=192> </a>
<LI>corpora fundat humi, et numerum cum navibus aequet. <a name=193> </a>
<LI>Hinc portum petit, et socios partitur in omnes. <a name=194> </a>
<LI>Vina bonus quae deinde cadis onerarat Acestes<a name=195> </a>
<LI>litore Trinacrio dederatque abeuntibus heros,<a name=196> </a>
<LI>dividit, et dictis maerentia pectora mulcet: <a name=197> </a>
<LI>    `O socii - neque enim ignari sumus ante malorum - <a name=198> </a>
<LI>O passi graviora, dabit deus his quoque finem. <a name=199> </a>
<LI>Vos et Scyllaeam rabiem penitusque sonantis<a name=200> </a>
<LI>accestis scopulos, vos et Cyclopea saxa<a name=201> </a>
<LI>experti:  revocate animos, maestumque timorem<a name=202> </a>
<LI>mittite:  forsan et haec olim meminisse iuvabit. <a name=203> </a>
<LI>Per varios casus, per tot discrimina rerum<a name=204> </a>
<LI>tendimus in Latium; sedes ubi fata quietas<a name=205> </a>
<LI>ostendunt; illic fas regna resurgere Troiae. <a name=206> </a>
<LI>Durate, et vosmet rebus servate secundis.'<a name=207> </a>
<LI>    Talia voce refert, curisque ingentibus aeger<a name=208> </a>
<LI>spem voltu simulat, premit altum corde dolorem. <a name=209> </a>
<LI>Illi se praedae accingunt, dapibusque futuris;<a name=210> </a>
<LI>tergora deripiunt costis et viscera nudant;<a name=211> </a>
<LI>pars in frusta secant veribusque trementia figunt;<a name=212> </a>
<LI>litore aena locant alii, flammasque ministrant. <a name=213> </a>
<LI>Tum victu revocant vires, fusique per herbam<a name=214> </a>
<LI>implentur veteris Bacchi pinguisque ferinae. <a name=215> </a>
<LI>Postquam exempta fames epulis mensaeque remotae,<a name=216> </a>
<LI>amissos longo socios sermone requirunt,<a name=217> </a>
<LI>spemque metumque inter dubii, seu vivere credant,<a name=218> </a>
<LI>sive extrema pati nec iam exaudire vocatos. <a name=219> </a>
<LI>Praecipue pius Aeneas nunc acris Oronti,<a name=220> </a>
<LI>nunc Amyci casum gemit et crudelia secum<a name=221> </a>
<LI>fata Lyci, fortemque Gyan, fortemque Cloanthum. <a name=222> </a>
<LI>    Et iam finis erat, cum Iuppiter aethere summo<a name=223> </a>
<LI>despiciens mare velivolum terrasque iacentis<a name=224> </a>
<LI>litoraque et latos populos, sic vertice caeli<a name=225> </a>
<LI>constitit, et Libyae defixit lumina regnis. <a name=226> </a>
<LI>Atque illum talis iactantem pectore curas<a name=227> </a>
<LI>tristior et lacrimis oculos suffusa nitentis<a name=228> </a>
<LI>adloquitur Venus:  `O qui res hominumque deumque<a name=229> </a>
<LI>aeternis regis imperiis, et fulmine terres,<a name=230> </a>
<LI>quid meus Aeneas in te committere tantum,<a name=231> </a>
<LI>quid Troes potuere, quibus, tot funera passis,<a name=232> </a>
<LI>cunctus ob Italiam terrarum clauditur orbis? <a name=233> </a>
<LI>Certe hinc Romanos olim, volventibus annis,<a name=234> </a>
<LI>hinc fore ductores, revocato a sanguine Teucri,<a name=235> </a>
<LI>qui mare, qui terras omni dicione tenerent,<a name=236> </a>
<LI>pollicitus, quae te, genitor, sententia vertit? <a name=237> </a>
<LI>Hoc equidem occasum Troiae tristisque ruinas<a name=238> </a>
<LI>solabar, fatis contraria fata rependens;<a name=239> </a>
<LI>nunc eadem fortuna viros tot casibus actos<a name=240> </a>
<LI>insequitur.  Quem das finem, rex magne, laborum? <a name=241> </a>
<LI>Antenor potuit, mediis elapsus Achivis,<a name=242> </a>
<LI>Illyricos penetrare sinus, atque intima tutus<a name=243> </a>
<LI>regna Liburnorum, et fontem superare Timavi,<a name=244> </a>
<LI>unde per ora novem vasto cum murmure montis<a name=245> </a>
<LI>it mare proruptum et pelago premit arva sonanti. <a name=246> </a>
<LI>Hic tamen ille urbem Patavi sedesque locavit<a name=247> </a>
<LI>Teucrorum, et genti nomen dedit, armaque fixit<a name=248> </a>
<LI>Troia; nunc placida compostus pace quiescit: <a name=249> </a>
<LI>nos, tua progenies, caeli quibus adnuis arcem,<a name=250> </a>
<LI>navibus (infandum!) amissis, unius ob iram<a name=251> </a>
<LI>prodimur atque Italis longe disiungimur oris. <a name=252> </a>
<LI>Hic pietatis honos?  Sic nos in sceptra reponis?'<a name=253> </a>

<P>
<P><LI>Olli subridens hominum sator atque deorum,<a name=254> </a>
<LI>voltu, quo caelum tempestatesque serenat,<a name=255> </a>
<LI>oscula libavit natae, dehinc talia fatur: <a name=256> </a>
<LI>`Parce metu, Cytherea:  manent immota tuorum<a name=257> </a>
<LI>fata tibi; cernes urbem et promissa Lavini<a name=258> </a>
<LI>moenia, sublimemque feres ad sidera caeli<a name=259> </a>
<LI>magnanimum Aenean; neque me sententia vertit. <a name=260> </a>
<LI>Hic tibi (fabor enim, quando haec te cura remordet,<a name=261> </a>
<LI>longius et volvens fatorum arcana movebo)<a name=262> </a>
<LI>bellum ingens geret Italia, populosque feroces<a name=263> </a>
<LI>contundet, moresque viris et moenia ponet,<a name=264> </a>
<LI>tertia dum Latio regnantem viderit aestas,<a name=265> </a>
<LI>ternaque transierint Rutulis hiberna subactis. <a name=266> </a>
<LI>At puer Ascanius, cui nunc cognomen Iulo<a name=267> </a>
<LI>additur, - Ilus erat, dum res stetit Ilia regno, - <a name=268> </a>
<LI>triginta magnos volvendis mensibus orbis<a name=269> </a>
<LI>imperio explebit, regnumque ab sede Lavini<a name=270> </a>
<LI>transferet, et longam multa vi muniet Albam. <a name=271> </a>
<LI>Hic iam ter centum totos regnabitur annos<a name=272> </a>
<LI>gente sub Hectorea, donec regina sacerdos,<a name=273> </a>
<LI>Marte gravis, geminam partu dabit Ilia prolem. <a name=274> </a>
<LI>Inde lupae fulvo nutricis tegmine laetus<a name=275> </a>
<LI>Romulus excipiet gentem, et Mavortia condet<a name=276> </a>
<LI>moenia, Romanosque suo de nomine dicet. <a name=277> </a>
<LI>His ego nec metas rerum nec tempora pono;<a name=278> </a>
<LI>imperium sine fine dedi.  Quin aspera Iuno,<a name=279> </a>
<LI>quae mare nunc terrasque metu caelumque fatigat,<a name=280> </a>
<LI>consilia in melius referet, mecumque fovebit<a name=281> </a>
<LI>Romanos rerum dominos gentemque togatam: <a name=282> </a>
<LI>sic placitum.  Veniet lustris labentibus aetas,<a name=283> </a>
<LI>cum domus Assaraci Phthiam clarasque Mycenas<a name=284> </a>
<LI>servitio premet, ac victis dominabitur Argis. <a name=285> </a>
<LI>Nascetur pulchra Troianus origine Caesar,<a name=286> </a>
<LI>imperium oceano, famam qui terminet astris, - <a name=287> </a>
<LI>Iulius, a magno demissum nomen Iulo. <a name=288> </a>
<LI>Hunc tu olim caelo, spoliis Orientis onustum,<a name=289> </a>
<LI>accipies secura; vocabitur hic quoque votis. <a name=290> </a>
<LI>Aspera tum positis mitescent saecula bellis;<a name=291> </a>
<LI>cana Fides, et Vesta, Remo cum fratre Quirinus,<a name=292> </a>
<LI>iura dabunt; dirae ferro et compagibus artis<a name=293> </a>
<LI>claudentur Belli portae; Furor impius intus,<a name=294> </a>
<LI>saeva sedens super arma, et centum vinctus aenis<a name=295> </a>
<LI>post tergum nodis, fremet horridus ore cruento.'<a name=296> </a>
<LI>    Haec ait, et Maia genitum demittit ab alto,<a name=297> </a>
<LI>ut terrae, utque novae pateant Karthaginis arces<a name=298> </a>
<LI>hospitio Teucris, ne fati nescia Dido<a name=299> </a>
<LI>finibus arceret:  volat ille per aera magnum<a name=300> </a>
<LI>remigio alarum, ac Libyae citus adstitit oris. <a name=301> </a>
<LI>Et iam iussa facit, ponuntque ferocia Poeni<a name=302> </a>
<LI>corda volente deo; in primis regina quietum<a name=303> </a>
<LI>accipit in Teucros animum mentemque benignam. <a name=304> </a>
<LI>    At pius Aeneas, per noctem plurima volvens,<a name=305> </a>
<LI>ut primum lux alma data est, exire locosque<a name=306> </a>
<LI>explorare novos, quas vento accesserit oras,<a name=307> </a>
<LI>qui teneant, nam inculta videt, hominesne feraene,<a name=308> </a>
<LI>quaerere constituit, sociisque exacta referre<a name=309> </a>
<LI>Classem in convexo nemorum sub rupe cavata<a name=310> </a>
<LI>arboribus clausam circum atque horrentibus umbris<a name=311> </a>
<LI>occulit; ipse uno graditur comitatus Achate,<a name=312> </a>
<LI>bina manu lato crispans hastilia ferro. <a name=313> </a>
<LI>    Cui mater media sese tulit obvia silva,<a name=314> </a>
<LI>virginis os habitumque gerens, et virginis arma<a name=315> </a>
<LI>Spartanae, vel qualis equos Threissa fatigat<a name=316> </a>
<LI>Harpalyce, volucremque fuga praevertitur Hebrum. <a name=317> </a>
<LI>Namque umeris de more habilem suspenderat arcum<a name=318> </a>
<LI>venatrix, dederatque comam diffundere ventis,<a name=319> </a>
<LI>nuda genu, nodoque sinus collecta fluentis. <a name=320> </a>
<LI>Ac prior, `Heus' inquit `iuvenes, monstrate mearum<a name=321> </a>
<LI>vidistis si quam hic errantem forte sororum,<a name=322> </a>
<LI>succinctam pharetra et maculosae tegmine lyncis,<a name=323> </a>
<LI>aut spumantis apri cursum clamore prementem.'<a name=324> </a>
<LI>    Sic Venus; et Veneris contra sic filius orsus: <a name=325> </a>
<LI>`Nulla tuarum audita mihi neque visa sororum - <a name=326> </a>
<LI>O quam te memorem, virgo?  Namque haud tibi voltus<a name=327> </a>
<LI>mortalis, nec vox hominem sonat:  O, dea certe - <a name=328> </a>
<LI>an Phoebi soror?  an nympharum sanguinis una? - <a name=329> </a>
<LI>sis felix, nostrumque leves, quaecumque, laborem,<a name=330> </a>
<LI>et, quo sub caelo tandem, quibus orbis in oris<a name=331> </a>
<LI>iactemur, doceas.  Ignari hominumque locorumque<a name=332> </a>
<LI>erramus, vento huc vastis et fluctibus acti: <a name=333> </a>
<LI>multa tibi ante aras nostra cadet hostia dextra.'<a name=334> </a>
<LI>    Tum Venus:  `Haud equidem tali me dignor honore;<a name=335> </a>
<LI>virginibus Tyriis mos est gestare pharetram,<a name=336> </a>
<LI>purpureoque alte suras vincire cothurno. <a name=337> </a>
<LI>Punica regna vides, Tyrios et Agenoris urbem;<a name=338> </a>
<LI>sed fines Libyci, genus intractabile bello. <a name=339> </a>
<LI>Imperium Dido Tyria regit urbe profecta,<a name=340> </a>
<LI>germanum fugiens.  Longa est iniuria, longae<a name=341> </a>
<LI>ambages; sed summa sequar fastigia rerum. <a name=342> </a>
<LI>    `Huic coniunx Sychaeus erat, ditissimus agri<a name=343> </a>
<LI>Phoenicum, et magno miserae dilectus amore,<a name=344> </a>
<LI>cui pater intactam dederat, primisque iugarat<a name=345> </a>
<LI>ominibus.  Sed regna Tyri germanus habebat<a name=346> </a>
<LI>Pygmalion, scelere ante alios immanior omnes. <a name=347> </a>
<LI>Quos inter medius venit furor.  Ille Sychaeum<a name=348> </a>
<LI>impius ante aras, atque auri caecus amore,<a name=349> </a>
<LI>clam ferro incautum superat, securus amorum<a name=350> </a>
<LI>germanae; factumque diu celavit, et aegram,<a name=351> </a>
<LI>multa malus simulans, vana spe lusit amantem. <a name=352> </a>
<LI>Ipsa sed in somnis inhumati venit imago<a name=353> </a>
<LI>coniugis, ora modis attollens pallida miris,<a name=354> </a>
<LI>crudeles aras traiectaque pectora ferro<a name=355> </a>
<LI>nudavit, caecumque domus scelus omne retexit. <a name=356> </a>
<LI>Tum celerare fugam patriaque excedere suadet,<a name=357> </a>
<LI>auxiliumque viae veteres tellure recludit<a name=358> </a>
<LI>thesauros, ignotum argenti pondus et auri. <a name=359> </a>
<LI>His commota fugam Dido sociosque parabat: <a name=360> </a>
<LI>conveniunt, quibus aut odium crudele tyranni<a name=361> </a>
<LI>aut metus acer erat; navis, quae forte paratae,<a name=362> </a>
<LI>corripiunt, onerantque auro:  portantur avari<a name=363> </a>
<LI>Pygmalionis opes pelago; dux femina facti. <a name=364> </a>
<LI>Devenere locos, ubi nunc ingentia cernis<a name=365> </a>
<LI>moenia surgentemque novae Karthaginis arcem,<a name=366> </a>
<LI>mercatique solum, facti de nomine Byrsam,<a name=367> </a>
<LI>taurino quantum possent circumdare tergo. <a name=368> </a>
<LI>Sed vos qui tandem, quibus aut venistis ab oris,<a name=369> </a>
<LI>quove tenetis iter?  `Quaerenti talibus ille<a name=370> </a>
<LI>suspirans, imoque trahens a pectore vocem: <a name=371> </a>
<LI>    `O dea, si prima repetens ab origine pergam,<a name=372> </a>
<LI>et vacet annalis nostrorum audire laborum,<a name=373> </a>
<LI>ante diem clauso componat Vesper Olympo. <a name=374> </a>
<LI>Nos Troia antiqua, si vestras forte per auris<a name=375> </a>
<LI>Troiae nomen iit, diversa per aequora vectos<a name=376> </a>
<LI>forte sua Libycis tempestas adpulit oris. <a name=377> </a>
<LI>Sum pius Aeneas, raptos qui ex hoste Penates<a name=378> </a>
<LI>classe veho mecum, fama super aethera notus. <a name=379> </a>
<LI>Italiam quaero patriam et genus ab Iove summo. <a name=380> </a>
<LI>Bis denis Phrygium conscendi navibus aequor,<a name=381> </a>
<LI>matre dea monstrante viam, data fata secutus;<a name=382> </a>
<LI>vix septem convolsae undis Euroque supersunt. <a name=383> </a>
<LI>Ipse ignotus, egens, Libyae deserta peragro,<a name=384> </a>
<LI>Europa atque Asia pulsus.' Nec plura querentem<a name=385> </a>
<LI>passa Venus medio sic interfata dolore est: <a name=386> </a>
<LI>    `Quisquis es, haud, credo, invisus caelestibus auras<a name=387> </a>
<LI>vitalis carpis, Tyriam qui adveneris urbem. <a name=388> </a>
<LI>Perge modo, atque hinc te reginae ad limina perfer,<a name=389> </a>
<LI>Namque tibi reduces socios classemque relatam<a name=390> </a>
<LI>nuntio, et in tutum versis aquilonibus actam,<a name=391> </a>
<LI>ni frustra augurium vani docuere parentes. <a name=392> </a>
<LI>Aspice bis senos laetantis agmine cycnos,<a name=393> </a>
<LI>aetheria quos lapsa plaga Iovis ales aperto<a name=394> </a>
<LI>turbabat caelo; nunc terras ordine longo<a name=395> </a>
<LI>aut capere, aut captas iam despectare videntur: <a name=396> </a>
<LI>ut reduces illi ludunt stridentibus alis,<a name=397> </a>
<LI>et coetu cinxere polum, cantusque dedere,<a name=398> </a>
<LI>haud aliter puppesque tuae pubesque tuorum<a name=399> </a>
<LI>aut portum tenet aut pleno subit ostia velo. <a name=400> </a>
<LI>Perge modo, et, qua te ducit via, dirige gressum.'<a name=401> </a>
<LI>    Dixit, et avertens rosea cervice refulsit,<a name=402> </a>
<LI>ambrosiaeque comae divinum vertice odorem<a name=403> </a>
<LI>spiravere, pedes vestis defluxit ad imos,<a name=404> </a>
<LI>et vera incessu patuit dea.  Ille ubi matrem<a name=405> </a>
<LI>adgnovit, tali fugientem est voce secutus: <a name=406> </a>
<LI>`Quid natum totiens, crudelis tu quoque, falsis<a name=407> </a>
<LI>iudis imaginibus?  Cur dextrae iungere dextram<a name=408> </a>
<LI>non datur, ac veras audire et reddere voces?'<a name=409> </a>
<LI>    Talibus incusat, gressumque ad moenia tendit: <a name=410> </a>
<LI>at Venus obscuro gradientes aere saepsit,<a name=411> </a>
<LI>et multo nebulae circum dea fudit amictu,<a name=412> </a>
<LI>cernere ne quis eos, neu quis contingere posset,<a name=413> </a>
<LI>molirive moram, aut veniendi poscere causas. <a name=414> </a>
<LI>Ipsa Paphum sublimis abit, sedesque revisit<a name=415> </a>
<LI>laeta suas, ubi templum illi, centumque Sabaeo<a name=416> </a>
<LI>ture calent arae, sertisque recentibus halant. <a name=417> </a>
<LI>    Corripuere viam interea, qua semita monstrat. <a name=418> </a>
<LI>Iamque ascendebant collem, qui plurimus urbi<a name=419> </a>
<LI>imminet, adversasque adspectat desuper arces. <a name=420> </a>
<LI>Miratur molem Aeneas, magalia quondam,<a name=421> </a>
<LI>miratur portas strepitumque et strata viarum. <a name=422> </a>
<LI>Instant ardentes Tyrii pars ducere muros,<a name=423> </a>
<LI>molirique arcem et manibus subvolvere saxa,<a name=424> </a>
<LI>pars optare locum tecto et concludere sulco. <a name=425> </a>
<LI>[Iura magistratusque legunt sanctumque senatum;]<a name=426> </a>
<LI>hic portus alii effodiunt; hic alta theatris<a name=427> </a>
<LI>fundamenta locant alii, immanisque columnas<a name=428> </a>
<LI>rupibus excidunt, scaenis decora alta futuris. <a name=429> </a>
<LI>Qualis apes aestate nova per florea rura<a name=430> </a>
<LI>exercet sub sole labor, cum gentis adultos<a name=431> </a>
<LI>educunt fetus, aut cum liquentia mella<a name=432> </a>
<LI>stipant et dulci distendunt nectare cellas,<a name=433> </a>
<LI>aut onera accipiunt venientum, aut agmine facto<a name=434> </a>
<LI>ignavom fucos pecus a praesepibus arcent: <a name=435> </a>
<LI>fervet opus, redolentque thymo fragrantia mella. <a name=436> </a>
<LI>`O fortunati, quorum iam moenia surgunt!'<a name=437> </a>
<LI>Aeneas ait, et fastigia suspicit urbis. <a name=438> </a>
<LI>Infert se saeptus nebula, mirabile dictu,<a name=439> </a>
<LI>per medios, miscetque viris, neque cernitur ulli. <a name=440> </a>
<LI>    Lucus in urbe fuit media, laetissimus umbra,<a name=441> </a>
<LI>quo primum iactati undis et turbine Poeni<a name=442> </a>
<LI>effodere loco signum, quod regia Iuno<a name=443> </a>
<LI>monstrarat, caput acris equi; sic nam fore bello<a name=444> </a>
<LI>egregiam et facilem victu per saecula gentem. <a name=445> </a>
<LI>Hic templum Iunoni ingens Sidonia Dido<a name=446> </a>
<LI>condebat, donis opulentum et numine divae,<a name=447> </a>
<LI>aerea cui gradibus surgebant limina, nexaeque<a name=448> </a>
<LI>aere trabes, foribus cardo stridebat aenis. <a name=449> </a>
<LI>Hoc primum in luco nova res oblata timorem<a name=450> </a>
<LI>leniit, hic primum Aeneas sperare salutem<a name=451> </a>
<LI>ausus, et adflictis melius confidere rebus. <a name=452> </a>
<LI>Namque sub ingenti lustrat dum singula templo,<a name=453> </a>
<LI>reginam opperiens, dum, quae fortuna sit urbi,<a name=454> </a>
<LI>artificumque manus inter se operumque laborem<a name=455> </a>
<LI>miratur, videt Iliacas ex ordine pugnas,<a name=456> </a>
<LI>bellaque iam fama totum volgata per orbem,<a name=457> </a>
<LI>Atridas, Priamumque, et saevum ambobus Achillem. <a name=458> </a>
<LI>Constitit, et lacrimans, `Quis iam locus' inquit `Achate,<a name=459> </a>
<LI>quae regio in terris nostri non plena laboris? <a name=460> </a>
<LI>En Priamus! Sunt hic etiam sua praemia laudi;<a name=461> </a>
<LI>sunt lacrimae rerum et mentem mortalia tangunt. <a name=462> </a>
<LI>Solve metus; feret haec aliquam tibi fama salutem.'<a name=463> </a>
<LI>Sic ait, atque animum pictura pascit inani,<a name=464> </a>
<LI>multa gemens, largoque umectat flumine voltum. <a name=465> </a>
<LI>    Namque videbat, uti bellantes Pergama circum<a name=466> </a>
<LI>hac fugerent Graii, premeret Troiana iuventus,<a name=467> </a>
<LI>hac Phryges, instaret curru cristatus Achilles. <a name=468> </a>
<LI>Nec procul hinc Rhesi niveis tentoria velis<a name=469> </a>
<LI>adgnoscit lacrimans, primo quae prodita somno<a name=470> </a>
<LI>Tydides multa vastabat caede cruentus,<a name=471> </a>
<LI>ardentisque avertit equos in castra, prius quam<a name=472> </a>
<LI>pabula gustassent Troiae Xanthumque bibissent. <a name=473> </a>
<LI>Parte alia fugiens amissis Troilus armis,<a name=474> </a>
<LI>infelix puer atque impar congressus Achilli,<a name=475> </a>
<LI>fertur equis, curruque haeret resupinus inani,<a name=476> </a>
<LI>lora tenens tamen; huic cervixque comaeque trahuntur<a name=477> </a>
<LI>per terram, et versa pulvis inscribitur hasta. <a name=478> </a>
<LI>Interea ad templum non aequae Palladis ibant<a name=479> </a>
<LI>crinibus Iliades passis peplumque ferebant,<a name=480> </a>
<LI>suppliciter tristes et tunsae pectora palmis;<a name=481> </a>
<LI>diva solo fixos oculos aversa tenebat. <a name=482> </a>
<LI>Ter circum Iliacos raptaverat Hectora muros,<a name=483> </a>
<LI>exanimumque auro corpus vendebat Achilles. <a name=484> </a>
<LI>Tum vero ingentem gemitum dat pectore ab imo,<a name=485> </a>
<LI>ut spolia, ut currus, utque ipsum corpus amici,<a name=486> </a>
<LI>tendentemque manus Priamum conspexit inermis. <a name=487> </a>
<LI>Se quoque principibus permixtum adgnovit Achivis,<a name=488> </a>
<LI>Eoasque acies et nigri Memnonis arma. <a name=489> </a>
<LI>Ducit Amazonidum lunatis agmina peltis<a name=490> </a>
<LI>Penthesilea furens, mediisque in milibus ardet,<a name=491> </a>
<LI>aurea subnectens exsertae cingula mammae,<a name=492> </a>
<LI>bellatrix, audetque viris concurrere virgo. <a name=493> </a>
<LI>    Haec dum Dardanio Aeneae miranda videntur,<a name=494> </a>
<LI>dum stupet, obtutuque haeret defixus in uno,<a name=495> </a>
<LI>regina ad templum, forma pulcherrima Dido,<a name=496> </a>
<LI>incessit magna iuvenum stipante caterva. <a name=497> </a>
<LI>Qualis in Eurotae ripis aut per iuga Cynthi<a name=498> </a>
<LI>exercet Diana choros, quam mille secutae<a name=499> </a>
<LI>hinc atque hinc glomerantur oreades; illa pharetram<a name=500> </a>
<LI>fert umero, gradiensque deas supereminet omnis: <a name=501> </a>
<LI>Latonae tacitum pertemptant gaudia pectus: <a name=502> </a>
<LI>talis erat Dido, talem se laeta ferebat<a name=503> </a>
<LI>per medios, instans operi regnisque futuris. <a name=504> </a>
<LI>Tum foribus divae, media testudine templi,<a name=505> </a>
<LI>saepta armis, solioque alte subnixa resedit. <a name=506> </a>
<LI>Iura dabat legesque viris, operumque laborem<a name=507> </a>
<LI>partibus aequabat iustis, aut sorte trahebat: <a name=508> </a>
<LI>cum subito Aeneas concursu accedere magno<a name=509> </a>
<LI>Anthea Sergestumque videt fortemque Cloanthum,<a name=510> </a>
<LI>Teucrorumque alios, ater quos aequore turbo<a name=511> </a>
<LI>dispulerat penitusque alias avexerat oras. <a name=512> </a>
<LI>Obstipuit simul ipse simul perculsus Achates<a name=513> </a>
<LI>laetitiaque metuque; avidi coniungere dextras<a name=514> </a>
<LI>ardebant; sed res animos incognita turbat. <a name=515> </a>
<LI>Dissimulant, et nube cava speculantur amicti,<a name=516> </a>
<LI>quae fortuna viris, classem quo litore linquant,<a name=517> </a>
<LI>quid veniant; cunctis nam lecti navibus ibant,<a name=518> </a>
<LI>orantes veniam, et templum clamore petebant. <a name=519> </a>
<LI>    Postquam introgressi et coram data copia fandi,<a name=520> </a>
<LI>axumus Ilioneus placido sic pectore coepit: <a name=521> </a>
<LI>`O Regina, novam cui condere Iuppiter urbem<a name=522> </a>
<LI>iustitiaque dedit gentis frenare superbas,<a name=523> </a>
<LI>Troes te miseri, ventis maria omnia vecti,<a name=524> </a>
<LI>oramus, prohibe infandos a navibus ignis,<a name=525> </a>
<LI>parce pio generi, et propius res aspice nostras. <a name=526> </a>
<LI>Non nos aut ferro Libycos populare Penatis<a name=527> </a>
<LI>venimus, aut raptas ad litora vertere praedas;<a name=528> </a>
<LI>non ea vis animo, nec tanta superbia victis. <a name=529> </a>
<LI>Est locus, Hesperiam Grai cognomine dicunt,<a name=530> </a>
<LI>terra antiqua, potens armis atque ubere glaebae;<a name=531> </a>
<LI>Oenotri coluere viri; nunc fama minores<a name=532> </a>
<LI>Italiam dixisse ducis de nomine gentem. <a name=533> </a>
<LI>Hic cursus fuit: <a name=534> </a>
<LI>cum subito adsurgens fluctu nimbosus Orion<a name=535> </a>
<LI>in vada caeca tulit, penitusque procacibus austris<a name=536> </a>
<LI>perque undas, superante salo, perque invia saxa<a name=537> </a>
<LI>dispulit; huc pauci vestris adnavimus oris. <a name=538> </a>
<LI>Quod genus hoc hominum?  Quaeve hunc tam barbara morem<a name=539> </a>
<LI>permittit patria?  Hospitio prohibemur harenae;<a name=540> </a>
<LI>bella cient, primaque vetant consistere terra. <a name=541> </a>
<LI>Si genus humanum et mortalia temnitis arma<a name=542> </a>
<LI>at sperate deos memores fandi atque nefandi. <a name=543> </a>
<LI>    `Rex erat Aeneas nobis, quo iustior alter,<a name=544> </a>
<LI>nec pietate fuit, nec bello maior et armis. <a name=545> </a>
<LI>Quem si fata virum servant, si vescitur aura<a name=546> </a>
<LI>aetheria, neque adhuc crudelibus occubat umbris,<a name=547> </a>
<LI>non metus; officio nec te certasse priorem<a name=548> </a>
<LI>poeniteat.  Sunt et Siculis regionibus urbes<a name=549> </a>
<LI>arvaque, Troianoque a sanguine clarus Acestes. <a name=550> </a>
<LI>Quassatam ventis liceat subducere classem,<a name=551> </a>
<LI>et silvis aptare trabes et stringere remos: <a name=552> </a>
<LI>si datur Italiam, sociis et rege recepto,<a name=553> </a>
<LI>tendere, ut Italiam laeti Latiumque petamus;<a name=554> </a>
<LI>sin absumpta salus, et te, pater optume Teucrum,<a name=555> </a>
<LI>pontus habet Lybiae, nec spes iam restat Iuli,<a name=556> </a>
<LI>at freta Sicaniae saltem sedesque paratas,<a name=557> </a>
<LI>unde huc advecti, regemque petamus Acesten.'<a name=558> </a>
<LI>    Talibus Ilioneus; cuncti simul ore fremebant<a name=559> </a>
<LI>Dardanidae. <a name=560> </a>
<LI>    Tum breviter Dido, voltum demissa, profatur: <a name=561> </a>
<LI>`Solvite corde metum, Teucri, secludite curas. <a name=562> </a>
<LI>Res dura et regni novitas me talia cogunt<a name=563> </a>
<LI>moliri, et late finis custode tueri. <a name=564> </a>
<LI>Quis genus Aeneadum, quis Troiae nesciat urbem,<a name=565> </a>
<LI>virtutesque virosque, aut tanti incendia belli? <a name=566> </a>
<LI>Non obtusa adeo gestamus pectora Poeni,<a name=567> </a>
<LI>nec tam aversus equos Tyria Sol iungit ab urbe. <a name=568> </a>
<LI>Seu vos Hesperiam magnam Saturniaque arva,<a name=569> </a>
<LI>sive Erycis finis regemque optatis Acesten,<a name=570> </a>
<LI>auxilio tutos dimittam, opibusque iuvabo. <a name=571> </a>
<LI>Voltis et his mecum pariter considere regnis;<a name=572> </a>
<LI>urbem quam statuo vestra est, subducite navis;<a name=573> </a>
<LI>Tros Tyriusque mihi nullo discrimine agetur. <a name=574> </a>
<LI>Atque utinam rex ipse Noto compulsus eodem<a name=575> </a>
<LI>adforet Aeneas! Equidem per litora certos<a name=576> </a>
<LI>dimittam et Libyae lustrare extrema iubebo,<a name=577> </a>
<LI>si quibus eiectus silvis aut urbibus errat.'<a name=578> </a>
<LI>    His animum arrecti dictis et fortis Achates<a name=579> </a>
<LI>et pater Aeneas iamdudum erumpere nubem<a name=580> </a>
<LI>ardebant.  Prior Aenean compellat Achates: <a name=581> </a>
<LI>`Nate dea, quae nunc animo sententia surgit? <a name=582> </a>
<LI>omnia tuta vides, classem sociosque receptos. <a name=583> </a>
<LI>Unus abest, medio in fluctu quem vidimus ipsi<a name=584> </a>
<LI>submersum; dictis respondent cetera matris.'<a name=585> </a>
<LI>    Vix ea fatus erat, cum circumfusa repente<a name=586> </a>
<LI>scindit se nubes et in aethera purgat apertum. <a name=587> </a>
<LI>Restitit Aeneas claraque in luce refulsit,<a name=588> </a>
<LI>os umerosque deo similis; namque ipsa decoram<a name=589> </a>
<LI>caesariem nato genetrix lumenque iuventae<a name=590> </a>
<LI>purpureum et laetos oculis adflarat honores: <a name=591> </a>
<LI>quale manus addunt ebori decus, aut ubi flavo<a name=592> </a>
<LI>argentum Pariusve lapis circumdatur auro. <a name=593> </a>
<LI>    Tum sic reginam adloquitur, cunctisque repente<a name=594> </a>
<LI>improvisus ait:  `Coram, quem quaeritis, adsum,<a name=595> </a>
<LI>Troius Aeneas, Lybicis ereptus ab undis. <a name=596> </a>
<LI>O sola infandos Troiae miserata labores,<a name=597> </a>
<LI>quae nos, reliquias Danaum, terraeque marisque<a name=598> </a>
<LI>omnibus exhaustos iam casibus, omnium egenos,<a name=599> </a>
<LI>urbe, domo, socias, grates persolvere dignas<a name=600> </a>
<LI>non opis est nostrae, Dido, nec quicquid ubique est<a name=601> </a>
<LI>gentis Dardaniae, magnum quae sparsa per orbem. <a name=602> </a>
<LI>Di tibi, si qua pios respectant numina, si quid<a name=603> </a>
<LI>usquam iustitia est et mens sibi conscia recti,<a name=604> </a>
<LI>praemia digna ferant.  Quae te tam laeta tulerunt<a name=605> </a>
<LI>saecula?  Qui tanti talem genuere parentes? <a name=606> </a>
<LI>In freta dum fluvii current, dum montibus umbrae<a name=607> </a>
<LI>lustrabunt convexa, polus dum sidera pascet,<a name=608> </a>
<LI>semper honos nomenque tuum laudesque manebunt,<a name=609> </a>
<LI>quae me cumque vocant terrae.' Sic fatus, amicum<a name=610> </a>
<LI>Ilionea petit dextra, laevaque Serestum,<a name=611> </a>
<LI>post alios, fortemque Gyan fortemque Cloanthum. <a name=612> </a>
<LI>    Obstipuit primo aspectu Sidonia Dido,<a name=613> </a>
<LI>casu deinde viri tanto, et sic ore locuta est: <a name=614> </a>
<LI>`Quis te, nate dea, per tanta pericula casus<a name=615> </a>
<LI>insequitur?  Quae vis immanibus applicat oris? <a name=616> </a>
<LI>Tune ille Aeneas, quem Dardanio Anchisae<a name=617> </a>
<LI>alma Venus Phrygii genuit Simoentis ad undam? <a name=618> </a>
<LI>Atque equidem Teucrum memini Sidona venire<a name=619> </a>
<LI>finibus expulsum patriis, nova regna petentem<a name=620> </a>
<LI>auxilio Beli; genitor tum Belus opimam<a name=621> </a>
<LI>vastabat Cyprum, et victor dicione tenebat. <a name=622> </a>
<LI>Tempore iam ex illo casus mihi cognitus urbis<a name=623> </a>
<LI>Troianae nomenque tuum regesque Pelasgi. <a name=624> </a>
<LI>Ipse hostis Teucros insigni laude ferebat,<a name=625> </a>
<LI>seque ortum antiqua Teucrorum ab stirpe volebat. <a name=626> </a>
<LI>Quare agite, O tectis, iuvenes, succedite nostris. <a name=627> </a>
<LI>Me quoque per multos similis fortuna labores<a name=628> </a>
<LI>iactatam hac demum voluit consistere terra. <a name=629> </a>
<LI>Non ignara mali, miseris succurrere disco.'<a name=630> </a>
<LI>    Sic memorat; simul Aenean in regia ducit<a name=631> </a>
<LI>tecta, simul divom templis indicit honorem. <a name=632> </a>
<LI>Nec minus interea sociis ad litora mittit<a name=633> </a>
<LI>viginti tauros, magnorum horrentia centum<a name=634> </a>
<LI>terga suum, pinguis centum cum matribus agnos,<a name=635> </a>
<LI>munera laetitiamque dii. <a name=636> </a>
<LI>    At domus interior regali splendida luxu<a name=637> </a>
<LI>instruitur, mediisque parant convivia tectis: <a name=638> </a>
<LI>arte laboratae vestes ostroque superbo,<a name=639> </a>
<LI>ingens argentum mensis, caelataque in auro<a name=640> </a>
<LI>fortia facta patrum, series longissima rerum<a name=641> </a>
<LI>per tot ducta viros antiqua ab origine gentis. <a name=642> </a>
<LI>    Aeneas (neque enim patrius consistere mentem<a name=643> </a>
<LI>passus amor) rapidum ad navis praemittit Achaten,<a name=644> </a>
<LI>Ascanio ferat haec, ipsumque ad moenia ducat;<a name=645> </a>
<LI>omnis in Ascanio cari stat cura parentis. <a name=646> </a>
<LI>Munera praeterea, Iliacis erepta ruinis,<a name=647> </a>
<LI>ferre iubet, pallam signis auroque rigentem,<a name=648> </a>
<LI>et circumtextum croceo velamen acantho,<a name=649> </a>
<LI>ornatus Argivae Helenae, quos illa Mycenis,<a name=650> </a>
<LI>Pergama cum peteret inconcessosque hymenaeos,<a name=651> </a>
<LI>extulerat, matris Ledae mirabile donum: <a name=652> </a>
<LI>praeterea sceptrum, Ilione quod gesserat olim,<a name=653> </a>
<LI>maxima natarum Priami, colloque monile<a name=654> </a>
<LI>bacatum, et duplicem gemmis auroque coronam. <a name=655> </a>
<LI>Haec celerans ita ad naves tendebat Achates. <a name=656> </a>
<LI>    At Cytherea novas artes, nova pectore versat<a name=657> </a>
<LI>Consilia, ut faciem mutatus et ora Cupido<a name=658> </a>
<LI>pro dulci Ascanio veniat, donisque furentem<a name=659> </a>
<LI>incendat reginam, atque ossibus implicet ignem;<a name=660> </a>
<LI>quippe domum timet ambiguam Tyriosque bilinguis;<a name=661> </a>
<LI>urit atrox Iuno, et sub noctem cura recursat. <a name=662> </a>
<LI>Ergo his aligerum dictis adfatur Amorem: <a name=663> </a>
<LI>    `Nate, meae vires, mea magna potentia solus,<a name=664> </a>
<LI>nate, patris summi qui tela Typhoia temnis,<a name=665> </a>
<LI>ad te confugio et supplex tua numina posco. <a name=666> </a>
<LI>Frater ut Aeneas pelago tuus omnia circum<a name=667> </a>
<LI>litora iactetur odiis Iunonis iniquae,<a name=668> </a>
<LI>nota tibi, et nostro doluisti saepe dolore. <a name=669> </a>
<LI>Hunc Phoenissa tenet Dido blandisque moratur<a name=670> </a>
<LI>vocibus; et vereor, quo se Iunonia vertant<a name=671> </a>
<LI>hospitia; haud tanto cessabit cardine rerum. <a name=672> </a>
<LI>Quocirca capere ante dolis et cingere flamma<a name=673> </a>
<LI>reginam meditor, ne quo se numine mutet,<a name=674> </a>
<LI>sed magno Aeneae mecum teneatur amore. <a name=675> </a>
<LI>Qua facere id possis, nostram nunc accipe mentem. <a name=676> </a>
<LI>Regius accitu cari genitoris ad urbem<a name=677> </a>
<LI>Sidoniam puer ire parat, mea maxima cura,<a name=678> </a>
<LI>dona ferens, pelago et flammis restantia Troiae: <a name=679> </a>
<LI>hunc ego sopitum somno super alta Cythera<a name=680> </a>
<LI>aut super Idalium sacrata sede recondam,<a name=681> </a>
<LI>ne qua scire dolos mediusve occurrere possit. <a name=682> </a>
<LI>Tu faciem illius noctem non amplius unam<a name=683> </a>
<LI>falle dolo, et notos pueri puer indue voltus,<a name=684> </a>
<LI>ut, cum te gremio accipiet laetissima Dido<a name=685> </a>
<LI>regalis inter mensas laticemque Lyaeum,<a name=686> </a>
<LI>cum dabit amplexus atque oscula dulcia figet,<a name=687> </a>
<LI>occultum inspires ignem fallasque veneno.'<a name=688> </a>
<LI>    Paret Amor dictis carae genetricis, et alas<a name=689> </a>
<LI>exuit, et gressu gaudens incedit Iuli. <a name=690> </a>
<LI>At Venus Ascanio placidam per membra quietem<a name=691> </a>
<LI>inrigat, et fotum gremio dea tollit in altos<a name=692> </a>
<LI>Idaliae lucos, ubi mollis amaracus illum<a name=693> </a>
<LI>floribus et dulci adspirans complectitur umbra. <a name=694> </a>
<LI>    Iamque ibat dicto parens et dona Cupido<a name=695> </a>
<LI>regia portabat Tyriis, duce laetus Achate. <a name=696> </a>
<LI>Cum venit, aulaeis iam se regina superbis<a name=697> </a>
<LI>aurea composuit sponda mediamque locavit. <a name=698> </a>
<LI>Iam pater Aeneas et iam Troiana iuventus<a name=699> </a>
<LI>conveniunt, stratoque super discumbitur ostro. <a name=700> </a>
<LI>Dant famuli manibus lymphas, Cereremque canistris<a name=701> </a>
<LI>expediunt, tonsisque ferunt mantelia villis. <a name=702> </a>
<LI>Quinquaginta intus famulae, quibus ordine longam<a name=703> </a>
<LI>cura penum struere, et flammis adolere Penatis;<a name=704> </a>
<LI>centum aliae totidemque pares aetate ministri,<a name=705> </a>
<LI>qui dapibus mensas onerent et pocula ponant. <a name=706> </a>
<LI>Nec non et Tyrii per limina laeta frequentes<a name=707> </a>
<LI>convenere, toris iussi discumbere pictis. <a name=708> </a>
<LI>Mirantur dona Aeneae, mirantur Iulum<a name=709> </a>
<LI>flagrantisque dei voltus simulataque verba,<a name=710> </a>
<LI>[pallamque et pictum croceo velamen acantho.]<a name=711> </a>
<LI>Praecipue infelix, pesti devota futurae,<a name=712> </a>
<LI>expleri mentem nequit ardescitque tuendo<a name=713> </a>
<LI>Phoenissa, et pariter puero donisque movetur. <a name=714> </a>
<LI>Ille ubi complexu Aeneae colloque pependit<a name=715> </a>
<LI>et magnum falsi implevit genitoris amorem,<a name=716> </a>
<LI>reginam petit haec oculis, haec pectore toto<a name=717> </a>
<LI>haeret et interdum gremio fovet, inscia Dido,<a name=718> </a>
<LI>insidat quantus miserae deus; at memor ille<a name=719> </a>
<LI>matris Acidaliae paulatim abolere Sychaeum<a name=720> </a>
<LI>incipit, et vivo temptat praevertere amore<a name=721> </a>
<LI>iam pridem resides animos desuetaque corda. <a name=722> </a>
<LI>    Postquam prima quies epulis, mensaeque remotae,<a name=723> </a>
<LI>crateras magnos statuunt et vina coronant. <a name=724> </a>
<LI>Fit strepitus tectis, vocemque per ampla volutant<a name=725> </a>
<LI>atria; dependent lychni laquearibus aureis<a name=726> </a>
<LI>incensi, et noctem flammis funalia vincunt. <a name=727> </a>
<LI>Hic regina gravem gemmis auroque poposcit<a name=728> </a>
<LI>implevitque mero pateram, quam Belus et omnes<a name=729> </a>
<LI>a Belo soliti; tum facta silentia tectis: <a name=730> </a>
<LI>`Iuppiter, hospitibus nam te dare iura loquuntur,<a name=731> </a>
<LI>hunc laetum Tyriisque diem Troiaque profectis<a name=732> </a>
<LI>esse velis, nostrosque huius meminisse minores. <a name=733> </a>
<LI>Adsit laetitiae Bacchus dator, et bona Iuno;<a name=734> </a>
<LI>et vos, O, coetum, Tyrii, celebrate faventes.'<a name=735> </a>
<LI>Dixit, et in mensam laticum libavit honorem,<a name=736> </a>
<LI>primaque, libato, summo tenus attigit ore,<a name=737> </a>
<LI>tum Bitiae dedit increpitans; ille impiger hausit<a name=738> </a>
<LI>spumantem pateram, et pleno se proluit auro<a name=739> </a>
<LI>post alii proceres.  Cithara crinitus Iopas<a name=740> </a>
<LI>personat aurata, docuit quem maximus Atlas. <a name=741> </a>
<LI>Hic canit errantem lunam solisque labores;<a name=742> </a>
<LI>unde hominum genus et pecudes; unde imber et ignes;<a name=743> </a>
<LI>Arcturum pluviasque Hyadas geminosque Triones;<a name=744> </a>
<LI>quid tantum Oceano properent se tinguere soles<a name=745> </a>
<LI>hiberni, vel quae tardis mora noctibus obstet. <a name=746> </a>
<LI>Ingeminant plausu Tyrii, Troesque sequuntur. <a name=747> </a>
<LI>Nec non et vario noctem sermone trahebat<a name=748> </a>
<LI>infelix Dido, longumque bibebat amorem,<a name=749> </a>
<LI>multa super Priamo rogitans, super Hectore multa;<a name=750> </a>
<LI>nunc quibus Aurorae venisset filius armis,<a name=751> </a>
<LI>nunc quales Diomedis equi, nunc quantus Achilles. <a name=752> </a>
<LI>`Immo age, et a prima dic, hospes, origine nobis<a name=753> </a>
<LI>insidias,' inquit, `Danaum, casusque tuorum,<a name=754> </a>
<LI>erroresque tuos; nam te iam septima portat<a name=755> </a>
<LI>omnibus errantem terris et fluctibus aestas.'<a name=756> </a>


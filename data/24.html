<P>
<P  align=center>PUBLI VERGILI MARONIS
<P  align=center>AENEIDOS
<P  align=center>LIBER IX
<P>
<P>
<P><OL><LI>ATQUE ea diversa penitus dum parte geruntur,<a name=1> </a>
<LI>Irim de caelo misit Saturnia Iuno<a name=2> </a>
<LI>audacem ad Turnum.  Luco tum forte parentis<a name=3> </a>
<LI>Pilumni Turnus sacrata valle sedebat. <a name=4> </a>
<LI>Ad quem sic roseo Thaumantias ore locuta est: <a name=5> </a>
<LI>`Turne, quod optanti divom promittere nemo<a name=6> </a>
<LI>auderet, volvenda dies en attulit ultro. <a name=7> </a>
<LI>Aeneas urbe et sociis et classe relicta<a name=8> </a>
<LI>sceptra Palatini sedemque petit Euandri. <a name=9> </a>
<LI>Nec satis:  extremas Corythi penetravit ad urbes<a name=10> </a>
<LI>Lydorumque manum collectos armat agrestis. <a name=11> </a>
<LI>Quid dubitas?  Nunc tempus equos, nunc poscere currus. <a name=12> </a>
<LI>Rumpe moras omnis et turbata arripe castra.'<a name=13> </a>
<LI>Dixit et in caelum paribus se sustulit alis<a name=14> </a>
<LI>ingentemque fuga secuit sub nubibus arcum. <a name=15> </a>
<LI>Adgnovit iuvenis duplicisque ad sidera palmas<a name=16> </a>
<LI>sustulit ac tali fugientem est voce secutus: <a name=17> </a>
<LI>`Iri, decus caeli, quis te mihi nubibus actam<a name=18> </a>
<LI>detulit in terras?  Unde haec tam clara repente<a name=19> </a>
<LI>tempestas?  Medium video discedere caelum<a name=20> </a>
<LI>palantisque polo stellas.  Sequor omina tanta,<a name=21> </a>
<LI>quisquis in arma vocas.' Et sic effatus ad undam<a name=22> </a>
<LI>processit summoque hausit de gurgite lymphas,<a name=23> </a>
<LI>multa deos orans, oneravitque aethera votis. <a name=24> </a>
<LI>    Iamque omnis campis exercitus ibat apertis,<a name=25> </a>
<LI>dives equum, dives pictai vestis et auri;<a name=26> </a>
<LI>Messapus primas acies, postrema coercent<a name=27> </a>
<LI>Tyrrhidae iuvenes, medio dux agmine Turnus,<a name=28> </a>
<LI>[vertitur arma tenens et toto vertice supra est.]<a name=29> </a>
<LI>Ceu septem surgens sedatis amnibus altus<a name=30> </a>
<LI>per tacitum Ganges aut pingui flumine Nilus<a name=31> </a>
<LI>cum refluit campis et iam se condidit alveo. <a name=32> </a>
<LI>Hic subitam nigro glomerari pulvere nubem<a name=33> </a>
<LI>prospiciunt Teucri ac tenebras insurgere campis. <a name=34> </a>
<LI>Primus ab adversa conclamat mole Caicus: <a name=35> </a>
<LI>`Quis globus, o cives, caligine volvitur atra? <a name=36> </a>
<LI>Ferte citi ferrum, date tela, ascendite muros,<a name=37> </a>
<LI>hostis adest, heia!' Ingenti clamore per omnis<a name=38> </a>
<LI>condunt se Teucri portas et moenia complent. <a name=39> </a>
<LI>Namque ita discedens praeceperat optumus armis<a name=40> </a>
<LI>Aeneas:  siqua interea fortuna fuisset,<a name=41> </a>
<LI>neu struere auderent aciem neu credere campo;<a name=42> </a>
<LI>castra modo et tutos servarent aggere muros. <a name=43> </a>
<LI>Ergo etsi conferre manum pudor iraque monstrat,<a name=44> </a>
<LI>obiciunt portas tamen et praecepta facessunt<a name=45> </a>
<LI>armatique cavis expectant turribus hostem. <a name=46> </a>
<LI>Turnus ut ante volans tardum praecesserat agmen<a name=47> </a>
<LI>viginti lectis equitum comitatus, et urbi<a name=48> </a>
<LI>improvisus adest; maculis quem Thracius albis<a name=49> </a>
<LI>portat equus cristaque tegit galea aurea rubra. <a name=50> </a>
<LI>`Ecquis erit, mecum, iuvenes, qui primus in hostem? <a name=51> </a>
<LI>En,' ait et iaculum attorquens emittit in auras,<a name=52> </a>
<LI>principium pugnae, et campo sese arduus infert. <a name=53> </a>
<LI>Clamore excipiunt socii fremituque sequuntur<a name=54> </a>
<LI>horrisono:  Teucrum mirantur inertia corda,<a name=55> </a>
<LI>non aequo dare se campo, non obvia ferre<a name=56> </a>
<LI>arma viros, sed castra fovere.  Huc turbidus atque huc<a name=57> </a>
<LI>lustrat equo muros aditumque per avia quaerit. <a name=58> </a>
<LI>Ac veluti pleno lupus insidiatus ovili<a name=59> </a>
<LI>cum fremit ad caulas, ventos perpessus et imbris,<a name=60> </a>
<LI>nocte super media; tuti sub matribus agni<a name=61> </a>
<LI>balatum exercent, ille asper et improbus ira<a name=62> </a>
<LI>saevit in absentis, collecta fatigat edendi<a name=63> </a>
<LI>ex longo rabies et siccae sanguine fauces: <a name=64> </a>
<LI>haud aliter Rutulo muros et castra tuenti<a name=65> </a>
<LI>ignescunt irae, duris dolor ossibus ardet. <a name=66> </a>
<LI>Qua temptet ratione aditus et quae via clausos<a name=67> </a>
<LI>excutiat Teucros vallo atque effundat in aequum? <a name=68> </a>
<LI>Classem, quae lateri castrorum adiuncta latebat,<a name=69> </a>
<LI>aggeribus saeptam circum et fluvialibus undis,<a name=70> </a>
<LI>invadit sociosque incendia poscit ovantis<a name=71> </a>
<LI>atque manum pinu flagranti fervidus implet. <a name=72> </a>
<LI>Tum vero incumbunt, urget praesentia Turni,<a name=73> </a>
<LI>atque omnis facibus pubes accingitur atris. <a name=74> </a>
<LI>Diripuere focos; piceum fert fumida lumen<a name=75> </a>
<LI>taeda et commixtam Volcanus ad astra favillam. <a name=76> </a>
<LI>    Quis deus, o musae, tam saeva incendia Teucris<a name=77> </a>
<LI>avertit?  Tantos ratibus quis depulit ignes? <a name=78> </a>
<LI>Dicite.  Prisca fides facto, sed fama perennis. <a name=79> </a>
<LI>Tempore quo primum Phrygia formabat in Ida<a name=80> </a>
<LI>Aeneas classem et pelagi petere alta parabat,<a name=81> </a>
<LI>ipsa deum fertur genetrix Berecyntia magnum<a name=82> </a>
<LI>vocibus his adfata Iovem:  `Da, nate, petenti,<a name=83> </a>
<LI>quod tua cara parens domito te poscit Olympo. <a name=84> </a>
<LI>[Pinea silva mihi, multos dilecta per annos]<a name=85> </a>
<LI>lucus in arce fuit summa, quo sacra ferebant,<a name=86> </a>
<LI>nigranti picea trabibusque obscurus acernis: <a name=87> </a>
<LI>has ego Dardanio iuveni, cum classis egeret,<a name=88> </a>
<LI>laeta dedi; nunc sollicitam timor anxius angit. <a name=89> </a>
<LI>Solve metus atque hoc precibus sine posse parentem: <a name=90> </a>
<LI>ne cursu quassatae ullo neu turbine venti<a name=91> </a>
<LI>vincantur, prosit nostris in montibus ortas.'<a name=92> </a>
<LI>Filius huic contra, torquet qui sidera mundi: <a name=93> </a>
<LI>`O genetrix, quo fata vocas, aut quid petis istis? <a name=94> </a>
<LI>Mortaline manu factae immortale carinae<a name=95> </a>
<LI>fas habeant certusque incerta pericula lustret<a name=96> </a>
<LI>Aeneas?  Cui tanta deo permissa potestas? <a name=97> </a>
<LI>Immo ubi defunctae finem portusque tenebunt<a name=98> </a>
<LI>Ausonios olim, quaecumque evaserit undis<a name=99> </a>
<LI>Dardaniumque ducem Laurentia vexerit arva,<a name=100> </a>
<LI>mortalem eripiam formam magnique iubebo<a name=101> </a>
<LI>aequoris esse deas, qualis Nereia Doto<a name=102> </a>
<LI>et Galatea secant spumantem pectore pontum. <a name=103> </a>
<LI>Dixerat idque ratum Stygii per flumina fratris,<a name=104> </a>
<LI>per pice torrentis atraque voragine ripas<a name=105> </a>
<LI>adnuit et totum nutu tremefecit Olympum. <a name=106> </a>
<LI>    Ergo aderat promissa dies et tempora Parcae<a name=107> </a>
<LI>debita complerant, cum Turni iniuria Matrem<a name=108> </a>
<LI>admonuit ratibus sacris depellere taedas. <a name=109> </a>
<LI>Hic primum nova lux oculis offulsit et ingens<a name=110> </a>
<LI>visus ab Aurora caelum transcurrere nimbus<a name=111> </a>
<LI>Idaeique chori; tum vox horrenda per auras<a name=112> </a>
<LI>excidit et Troum Rutulorumque agmina complet: <a name=113> </a>
<LI>`Ne trepidate meas, Teucri, defendere navis<a name=114> </a>
<LI>neve armate manus:  maria ante exurere Turno<a name=115> </a>
<LI>quam sacras dabitur pinus.  Vos ite solutae,<a name=116> </a>
<LI>ite deae pelagi:  genetrix iubet.' Et sua quaeque<a name=117> </a>
<LI>continuo puppes abrumpunt vincula ripis<a name=118> </a>
<LI>delphinumque modo demersis aequora rostris<a name=119> </a>
<LI>ima petunt.  Hinc virgineae (mirabile monstrum)<a name=120> </a>
<LI>quot prius aeratae steterant ad litora prorae<a name=121> </a>
<LI>reddunt se totidem facies pontoque feruntur. <a name=122> </a>
<LI>    Obstipuere animis Rutuli, conterritus ipse<a name=123> </a>
<LI>turbatis Messapus equis, cunctatur et amnis<a name=124> </a>
<LI>rauca sonans revocatque pedem Tiberinus ab alto. <a name=125> </a>
<LI>At non audaci Turno fiducia cessit;<a name=126> </a>
<LI>ultro animos tollit dictis atque increpat ultro: <a name=127> </a>
<LI>Troianos haec monstra petunt, his Iuppiter ipse<a name=128> </a>
<LI>auxilium solitum eripuit, non tela neque ignes<a name=129> </a>
<LI>exspectans Rutulos.  Ergo maria invia Teucris<a name=130> </a>
<LI>nec spes ulla fugae:  rerum pars altera adempta est. <a name=131> </a>
<LI>Terra autem in nostris manibus, tot milia gentes<a name=132> </a>
<LI>arma ferunt Italae.  Nil me fatalia terrent,<a name=133> </a>
<LI>siqua Phryges prae se iactant, responsa deorum: <a name=134> </a>
<LI>sat fatis Venerique datum, tetigere quod arva<a name=135> </a>
<LI>fertilis Ausoniae Troes.  Sunt et mea contra<a name=136> </a>
<LI>fata mihi, ferro sceleratam exscindere gentem,<a name=137> </a>
<LI>coniuge praerepta:  nec solos tangit Atridas<a name=138> </a>
<LI>iste dolor solisque licet capere arma Mycenis. <a name=139> </a>
<LI>Sed periisse semel satis est:  peccare fuisset<a name=140> </a>
<LI>ante satis penitus modo non genus omne perosos<a name=141> </a>
<LI>femineum.  Quibus haec medii fiducia valli<a name=142> </a>
<LI>fossarumque morae, leti discrimina parva,<a name=143> </a>
<LI>dant animos.  At non viderunt moenia Troiae<a name=144> </a>
<LI>Neptuni fabricata manu considere in ignis? <a name=145> </a>
<LI>`Sed vos, o lecti, ferro qui scindere vallum<a name=146> </a>
<LI>apparat et mecum invadit trepidantia castra.'<a name=147> </a>
<LI>Non armis mihi Volcani, non mille carinis<a name=148> </a>
<LI>est opus in Teucros; addant se protinus omnes<a name=149> </a>
<LI>Etrusci socios, tenebras et inertia furta<a name=150> </a>
<LI>Palladii caesis summae custodibus arcis<a name=151> </a>
<LI>ne timeant, nec equi caeca condemur in alvo: <a name=152> </a>
<LI>luce palam certum est igni circumdare muros. <a name=153> </a>
<LI>Haud sibi cum Danais rem faxo et pube Pelasga<a name=154> </a>
<LI>esse ferant, decumum quos distulit Hector in annum. <a name=155> </a>
<LI>Nunc adeo, melior quoniam pars acta diei,<a name=156> </a>
<LI>quod superest, laeti bene gestis corpora rebus<a name=157> </a>
<LI>procurate, viri, et pugnam sperate parari.'<a name=158> </a>
<LI>Interea vigilum excubiis obsidere portas<a name=159> </a>
<LI>cura datur Messapo et moenia cingere flammis. <a name=160> </a>
<LI>Bis septem Rutuli, muros qui milite servent,<a name=161> </a>
<LI>delecti; ast illos centeni quemque sequuntur<a name=162> </a>
<LI>purpurei cristis iuvenes auroque corusci. <a name=163> </a>
<LI>Discurrunt variantque vices fusique per herbam<a name=164> </a>
<LI>indulgent vino et vertunt crateras aenos. <a name=165> </a>
<LI>Conlucent ignes, noctem custodia ducit<a name=166> </a>
<LI>insomnem ludo. <a name=167> </a>
<LI>    Haec super e vallo prospectant Troes et armis<a name=168> </a>
<LI>alta tenent, nec non trepidi formidine portas<a name=169> </a>
<LI>explorant pontisque et propugnacula iungunt,<a name=170> </a>
<LI>tela gerunt.  Instat Mnestheus acerque Serestus,<a name=171> </a>
<LI>quos pater Aeneas, siquando adversa vocarent,<a name=172> </a>
<LI>rectores iuvenum et rerum dedit esse magistros. <a name=173> </a>
<LI>Omnis per muros legio, sortita periclum,<a name=174> </a>
<LI>excubat exercetque vices, quod cuique tuendum est. <a name=175> </a>
<LI>    Nisus erat portae custos, acerrimus armis,<a name=176> </a>
<LI>Hyrtacides, comitem Aeneae quem miserat Ida<a name=177> </a>
<LI>venatrix iaculo celerem levibusque sagittis;<a name=178> </a>
<LI>it iuxta comes Euryalus, quo pulchrior alter<a name=179> </a>
<LI>non fuit Aeneadum Troiana neque induit arma,<a name=180> </a>
<LI>ora puer prima signans intonsa iuventa. <a name=181> </a>
<LI>His amor unus erat, pariterque in bella ruebant: <a name=182> </a>
<LI>tum quoque communi portam statione tenebant. <a name=183> </a>
<LI>Nisus ait:  `Dine hunc ardorem mentibus addunt,<a name=184> </a>
<LI>Euryale, an sua cuique deus fit dira cupido? <a name=185> </a>
<LI>Aut pugnam aut aliquid iamdudum invadere magnum<a name=186> </a>
<LI>mens agitat mihi nec placida contenta quietest. <a name=187> </a>
<LI>Cernis, quae Rutulos habeat fiducia rerum. <a name=188> </a>
<LI>Lumina rara micant; somno vinoque soluti<a name=189> </a>
<LI>procubuere; silent late loca:  percipe porro,<a name=190> </a>
<LI>quid dubitem et quae nunc animo sententia surgat. <a name=191> </a>
<LI>Aenean acciri omnes, populusque patresque,<a name=192> </a>
<LI>exposcunt mittique viros, qui certa reportent. <a name=193> </a>
<LI>Si tibi quae posco promittunt (nam mihi facti<a name=194> </a>
<LI>fama sat est), tumulo videor reperire sub illo<a name=195> </a>
<LI>posse viam ad muros et moenia Pallantea.'<a name=196> </a>
<LI>Obstipuit magno laudum percussus amore<a name=197> </a>
<LI>Euryalus; simul his ardentem adfatur amicum: <a name=198> </a>
<LI>`Mene igitur socium summis adiungere rebus,<a name=199> </a>
<LI>Nise, fugis?  Solum te in tanta pericula mittam? <a name=200> </a>
<LI>Non ita me genitor, bellis adsuetus Opheltes,<a name=201> </a>
<LI>Argolicum terrorem inter Troiaeque labores<a name=202> </a>
<LI>sublatum erudiit, nec tecum talia gessi,<a name=203> </a>
<LI>magnanimum Aenean et fata extrema secutus: <a name=204> </a>
<LI>est hic, est animus lucis contemptor et istum<a name=205> </a>
<LI>qui vita bene credat emi, quo tendis, honorem.'<a name=206> </a>
<LI>Nisus ad haec:  `Equidem de te nil tale verebar<a name=207> </a>
<LI>nec fas, non, ita me referat tibi magnus ovantem<a name=208> </a>
<LI>Iuppiter aut quicumque oculis haec aspicit aequis. <a name=209> </a>
<LI>Sed siquis, quae multa vides discrimine tali,<a name=210> </a>
<LI>siquis in adversum rapiat casusve deusve,<a name=211> </a>
<LI>te superesse velim; tua vita dignior aetas. <a name=212> </a>
<LI>Sit qui me raptum pugna pretiove redemptum<a name=213> </a>
<LI>mandet humo solita aut siqua id Fortuna vetabit,<a name=214> </a>
<LI>absenti ferat inferias decoretque sepulchro. <a name=215> </a>
<LI>Neu matri miserae tanti sim causa doloris,<a name=216> </a>
<LI>quae te sola, puer, multis e matribus ausa<a name=217> </a>
<LI>persequitur magni nec moenia curat Acestae,'<a name=218> </a>
<LI>Ille autem:  `Causas nequiquam nectis inanis,<a name=219> </a>
<LI>nec mea iam mutata loco sententia cedit: <a name=220> </a>
<LI>adceleremus,' ait.  Vigiles simul excitat, illi<a name=221> </a>
<LI>succedunt servantque vices:  statione relicta<a name=222> </a>
<LI>ipse comes Niso graditur, regemque requirunt. <a name=223> </a>
<LI>    Cetera per terras omnis animalia somno<a name=224> </a>
<LI>laxabant curas et corda oblita laborum: <a name=225> </a>
<LI>ductores Teucrum primi et delecta iuventus<a name=226> </a>
<LI>consilium summis regni de rebus habebant,<a name=227> </a>
<LI>quid facerent quisve Aeneae iam nuntius esset. <a name=228> </a>
<LI>Stant longis adnixi hastis, et scuta tenentes,<a name=229> </a>
<LI>castrorum et campi medio.  Tum Nisus et una<a name=230> </a>
<LI>Euryalus confestim alacres admittier orant: <a name=231> </a>
<LI>rem magnam, pretiumque morae fore.  Primus Iulus<a name=232> </a>
<LI>accepit trepidos ac Nisum dicere iussit. <a name=233> </a>
<LI>Tum sic Hyrtacides:  `Audite O mentibus aequis,<a name=234> </a>
<LI>Aeneadae, neve haec nostris spectentur ab annis,<a name=235> </a>
<LI>quae ferimus.  Rutuli somno vinoque soluti<a name=236> </a>
<LI>conticuere; locum insidiis conspeximus ipsi,<a name=237> </a>
<LI>qui patet in bivio portae, quae proxuma ponto;<a name=238> </a>
<LI>interrupti ignes, aterque ad sidera fumus<a name=239> </a>
<LI>erigitur:  si fortuna permittitis uti<a name=240> </a>
<LI>quaesitum Aenean et moenia Pallantea,<a name=241> </a>
<LI>mox hic cum spoliis ingenti caede peracta<a name=242> </a>
<LI>adfore cernetis.  Nec nos via fallit euntis: <a name=243> </a>
<LI>vidimus obscuris primam sub vallibus urbem<a name=244> </a>
<LI>venatu adsiduo et totum cognovimus amnem.'<a name=245> </a>
<LI>Hic annis gravis atque animi maturus Aletes: <a name=246> </a>
<LI>`Di patrii, quorum semper sub numine Troia est,<a name=247> </a>
<LI>non tamen omnino Teucros delere paratis,<a name=248> </a>
<LI>cum talis animos iuvenum et tam certa tulistis<a name=249> </a>
<LI>pectora.' Sic memorans umeros dextrasque tenebat<a name=250> </a>
<LI>amborum et voltum lacrimis atque ora rigabat. <a name=251> </a>
<LI>`Quae vobis, quae digna, viri, pro laudibus istis<a name=252> </a>
<LI>praemia posse rear solvi?  Pulcherrima primum<a name=253> </a>
<LI>di moresque dabunt vestri; tum cetera reddet<a name=254> </a>
<LI>actutum pius Aeneas atque integer aevi<a name=255> </a>
<LI>Ascanius, meriti tanti non immemor umquam.'<a name=256> </a>
<LI>`Immo ego vos, cui sola salus genitore reducto,'<a name=257> </a>
<LI>excipit Ascanius,' per magnos, Nise, penatis<a name=258> </a>
<LI>Assaracique larem et canae penetralia Vestae<a name=259> </a>
<LI>obtestor; quaecumque mihi fortuna fidesque est,<a name=260> </a>
<LI>in vestris pono gremiis:  revocate parentem,<a name=261> </a>
<LI>reddite conspectum; nihil illo triste recepto. <a name=262> </a>
<LI>Bina dabo argento perfecta atque aspera signis<a name=263> </a>
<LI>pocula, devicta genitor quae cepit Arisba,<a name=264> </a>
<LI>et tripodas geminos, auri duo magna talenta,<a name=265> </a>
<LI>cratera antiquum, quem dat Sidonia Dido. <a name=266> </a>
<LI>Si vero capere Italiam sceptrisque potiri<a name=267> </a>
<LI>contigerit victori et praedae dicere sortem,<a name=268> </a>
<LI>vidisti quo Turnus equo, quibus ibat in armis<a name=269> </a>
<LI>aureus:  ipsum illum, clipeum cristasque rubentis<a name=270> </a>
<LI>excipiam sorti, iam nunc tua praemia, Nise. <a name=271> </a>
<LI>Praeterea bis sex genitor lectissima matrum<a name=272> </a>
<LI>corpora captivosque dabit suaque omnibus arma,<a name=273> </a>
<LI>insuper his campi quod rex habet ipse Latinus. <a name=274> </a>
<LI>Te vero, mea quem spatiis propioribus aetas<a name=275> </a>
<LI>insequitur, venerande puer, iam pectore toto<a name=276> </a>
<LI>accipio et comitem casus complector in omnis. <a name=277> </a>
<LI>Nulla meis sine te quaeretur gloria rebus;<a name=278> </a>
<LI>seu pacem seu bella geram, tibi maxima rerum<a name=279> </a>
<LI>verborumque fides.' Contra quem talia fatur<a name=280> </a>
<LI>Euryalus:  `Me nulla dies tam fortibus ausis<a name=281> </a>
<LI>dissimilem arguerit; tantum, fortuna secunda<a name=282> </a>
<LI>aut adversa cadat.  Sed te super omnia dona<a name=283> </a>
<LI>unum oro, genetrix Priami de gente vetusta<a name=284> </a>
<LI>est mihi, quam miseram tenuit non Ilia tellus<a name=285> </a>
<LI>mecum excedentem, non moenia regis Acestae. <a name=286> </a>
<LI>Hanc ego nunc ignaram huius quodcumque pericli est<a name=287> </a>
<LI>inque salutatam linquo:  nox et tua testis<a name=288> </a>
<LI>dextera, quod nequeam lacrumas perferre parentis<a name=289> </a>
<LI>at tu, oro, solare inopem et succurre relictae. <a name=290> </a>
<LI>Hanc sine me spem ferre tui:  audentior ibo<a name=291> </a>
<LI>in casus omnis.' Percussa mente dedere<a name=292> </a>
<LI>Dardanidae lacrimas; ante omnis pulcher Iulus,<a name=293> </a>
<LI>atque animum patriae strinxit pietatis imago. <a name=294> </a>
<LI>Tum sic effatur: <a name=295> </a>
<LI>`Sponde digna tuis ingentibus omnia coeptis. <a name=296> </a>
<LI>Namque erit ista mihi genetrix nomenque Creusae<a name=297> </a>
<LI>solum defuerit, nec partum gratia talem<a name=298> </a>
<LI>parva manet.  Casus factum quicumque sequentur,<a name=299> </a>
<LI>per caput hoc iuro, per quod pater ante solebat: <a name=300> </a>
<LI>quae tibi polliceor reduci rebusque secundis,<a name=301> </a>
<LI>haec eadem matrique tuae generique manebunt.'<a name=302> </a>
<LI>Sic ait inlacrimans; umero simul exuit ensem<a name=303> </a>
<LI>auratum, mira quem fecerat arte Lycaon<a name=304> </a>
<LI>Gnosius atque habilem vagina aptarat eburna. <a name=305> </a>
<LI>Dat Niso Mnestheus pellem horrentisque leonis<a name=306> </a>
<LI>exuvias; galeam fidus permutat Aletes. <a name=307> </a>
<LI>Protinus armati incedunt; quos omnis euntis<a name=308> </a>
<LI>primorum manus ad portas iuvenumque senumque<a name=309> </a>
<LI>prosequitur votis.  Nec non et pulcher Iulus,<a name=310> </a>
<LI>ante annos animumque gerens curamque virilem,<a name=311> </a>
<LI>multa patri mandata dabat portanda:  sed aurae<a name=312> </a>
<LI>omnia discerpunt et nubibus inrita donant. <a name=313> </a>
<LI>    Egressi superant fossas noctisque per umbram<a name=314> </a>
<LI>castra inimica petunt, multis tamen ante futuri<a name=315> </a>
<LI>exitio.  Passim somno vinoque per herbam<a name=316> </a>
<LI>corpora fusa vident, arrectos litore currus,<a name=317> </a>
<LI>inter lora rotasque viros, simul arma iacere,<a name=318> </a>
<LI>vina simul.  Prior Hyrtacides sic ore locutus: <a name=319> </a>
<LI>`Euryale, audendum dextra; nunc ipsa vocat res. <a name=320> </a>
<LI>Hac iter est.  Tu, ne qua manus se attollere nobis<a name=321> </a>
<LI>a tergo possit, custodi et consule longe;<a name=322> </a>
<LI>haec ego vasta dabo et lato te limite ducam. <a name=323> </a>
<LI>Sic memorat vocemque premit; simul ense superbum<a name=324> </a>
<LI>Rhamnetem adgreditur, qui forte tapetibus altis<a name=325> </a>
<LI>exstructus toto proflabat pectore somnum. <a name=326> </a>
<LI>Rex idem et regi Turno gratissimus augur,<a name=327> </a>
<LI>sed non augurio potuit depellere pestem. <a name=328> </a>
<LI>Tris iuxta famulos temere inter tela iacentis<a name=329> </a>
<LI>armigerumque Remi premit aurigamque sub ipsis<a name=330> </a>
<LI>nanctus equis ferroque secat pendentia colla;<a name=331> </a>
<LI>tum caput ipsi aufert domino truncumque relinquit<a name=332> </a>
<LI>sanguine singultantem; atro tepefacta cruore<a name=333> </a>
<LI>terra torique madent.  Nec non Lamyrumque Lamumque<a name=334> </a>
<LI>et iuvenem Serranum, illa qui plurima nocte<a name=335> </a>
<LI>luserat, insignis facie, multoque iacebat<a name=336> </a>
<LI>membra deo victus:  felix, si protinus illum<a name=337> </a>
<LI>aequasset nocti ludum in lucemque tulisset. <a name=338> </a>
<LI>Impastus ceu plena leo per ovilia turbans<a name=339> </a>
<LI>(suadet enim vesana fames) manditque trahitque<a name=340> </a>
<LI>molle pecus mutumque metu, fremit ore cruento: <a name=341> </a>
<LI>nec minor Euryali caedes; incensus et ipse<a name=342> </a>
<LI>perfurit ac multam in medio sine nomine plebem,<a name=343> </a>
<LI>Fadumque Herbesumque subit Rhoetumque Abarimque,<a name=344> </a>
<LI>ignaros, Rhoetum vigilantem et cuncta videntem,<a name=345> </a>
<LI>sed magnum metuens se post cratera tegebat;<a name=346> </a>
<LI>pectore in adverso totum cui comminus ensem<a name=347> </a>
<LI>condidit adsurgenti et multa morte recepit. <a name=348> </a>
<LI>Purpuream vomit ille animam et cum sanguine mixta<a name=349> </a>
<LI>vina refert moriens; hic furto fervidus instat. <a name=350> </a>
<LI>Iamque ad Messapi socios tendebat; ibi ignem<a name=351> </a>
<LI>deficere extremum et religatos rite videbat<a name=352> </a>
<LI>carpere gramen equos:  breviter cum talia Nisus. <a name=353> </a>
<LI>sensit enim nimia caede atque cupidine ferri: <a name=354> </a>
<LI>`Absistamus,' ait, `nam lux inimica propinquat. <a name=355> </a>
<LI>Poenarum exhaustum satis est, via facta per hostis.'<a name=356> </a>
<LI>Multa virum solido argento perfecta relinquunt<a name=357> </a>
<LI>armaque craterasque simul pulchrosque tapetas. <a name=358> </a>
<LI>Euryalus phaleras Rhamnetis et aurea bullis<a name=359> </a>
<LI>cingula, Tiburti Remulo ditissimus olim<a name=360> </a>
<LI>quae mittit dona hospitio cum iungeret absens<a name=361> </a>
<LI>Caedicus, ille suo moriens dat habere nepoti,<a name=362> </a>
<LI>[post mortem bello Rutuli pugnaque potiti]<a name=363> </a>
<LI>haec rapit atque umeris nequiquam fortibus aptat. <a name=364> </a>
<LI>Tum galeam Messapi habilem cristisque decoram<a name=365> </a>
<LI>induit.  Excedunt castris et tuta capessunt. <a name=366> </a>
<LI>    Interea praemissi equites ex urbe Latina,<a name=367> </a>
<LI>cetera dum legio campis instructa moratur,<a name=368> </a>
<LI>ibant et Turno regi responsa ferebant,<a name=369> </a>
<LI>tercentum, scutati omnes, Volcente magistro. <a name=370> </a>
<LI>Iamque propinquabant castris murosque subibant,<a name=371> </a>
<LI>cum procul hos laevo flectentis limite cernunt<a name=372> </a>
<LI>et galea Euryalum sublustri noctis in umbra<a name=373> </a>
<LI>prodidit immemorem radiisque adversa refulsit. <a name=374> </a>
<LI>Haud temere est visum.  Conclamat ab agmine Volcens<a name=375> </a>
<LI>`State, viri.  Quae causa viae?  Quive estis in armis? <a name=376> </a>
<LI>Quove tenetis iter?' Nihil illi tendere contra,<a name=377> </a>
<LI>sed celerare fugam in silvas et fidere nocti. <a name=378> </a>
<LI>Obiciunt equites sese ad divortia nota<a name=379> </a>
<LI>hinc atque hinc omnemque abitum custode coronant. <a name=380> </a>
<LI>Silva fuit late dumis atque ilice nigra<a name=381> </a>
<LI>horrida, quam densi complerant undique sentes;<a name=382> </a>
<LI>rara per occultos lucebat semita calles. <a name=383> </a>
<LI>Euryalum tenebrae ramorum onerosaque praeda<a name=384> </a>
<LI>impediunt fallitque timor regione viarum;<a name=385> </a>
<LI>Nisus abit, iamque imprudens evaserat hostis<a name=386> </a>
<LI>atque locos, qui post Albae de nomine dicti<a name=387> </a>
<LI>Albani, tum rex stabula alta Latinus habebat,<a name=388> </a>
<LI>ut stetit et frustra absentem respexit amicum. <a name=389> </a>
<LI>`Euryale infelix, qua te regione reliqui? <a name=390> </a>
<LI>Quave sequar, rursus perplexum iter omne revolvens<a name=391> </a>
<LI>fallacis silvae?' Simul et vestigia retro<a name=392> </a>
<LI>observata legit dumisque silentibus errat. <a name=393> </a>
<LI>Audit equos, audit strepitus et signa sequentum. <a name=394> </a>
<LI>Nec longum in medio tempus, cum clamor ad auris<a name=395> </a>
<LI>pervenit ac videt Euryalum, quem iam manus omnis<a name=396> </a>
<LI>fraude loci et noctis, subito turbante tumultu,<a name=397> </a>
<LI>oppressum rapit et conantem plurima frustra. <a name=398> </a>
<LI>Quid faciat?  Qua vi iuvenem, quibus audeat armis<a name=399> </a>
<LI>eripere?  An sese medios moriturus in enses<a name=400> </a>
<LI>inferat et pulchram properet per volnera mortem? <a name=401> </a>
<LI>Ocius adducto torquens hastile lacerto,<a name=402> </a>
<LI>suspiciens altam Lunam sic voce precatur: <a name=403> </a>
<LI>`Tu, dea, tu praesens nostro succurre labori,<a name=404> </a>
<LI>astrorum decus et nemorum Latonia custos<a name=405> </a>
<LI>Siqua tuis umquam pro me pater Hyrtacus aris<a name=406> </a>
<LI>dona tulit, siqua ipse meis venatibus auxi<a name=407> </a>
<LI>suspendive tholo aut sacra ad fastigia fixi: <a name=408> </a>
<LI>hunc sine me turbare globum et rege tela per auras.'<a name=409> </a>
<LI>Dixerat, et toto conixus corpore ferrum<a name=410> </a>
<LI>conicit:  hasta volans noctis diverberat umbras<a name=411> </a>
<LI>et venit aversi in tergum Sulmonis ibique<a name=412> </a>
<LI>frangitur ac fisso transit praecordia ligno. <a name=413> </a>
<LI>Volvitur ille vomens calidum de pectore flumen<a name=414> </a>
<LI>frigidus et longis singultibus ilia pulsat. <a name=415> </a>
<LI>Diversi circumspiciunt.  Hoc acrior idem<a name=416> </a>
<LI>ecce aliud summa telum librabat ab aure. <a name=417> </a>
<LI>Dum trepidant, it hasta Tago per tempus utrumque<a name=418> </a>
<LI>stridens traiectoque haesit tepefacta cerebro. <a name=419> </a>
<LI>Saevit atrox Volcens nec teli conspicit usquam<a name=420> </a>
<LI>auctorem nec quo se ardens inmittere possit. <a name=421> </a>
<LI>`Tu tamen interea calido mihi sanguine poenas<a name=422> </a>
<LI>persolves amborum,' inquit; simul ense recluso<a name=423> </a>
<LI>ibat in Euryalum.  Tum vero exterritus, amens<a name=424> </a>
<LI>conclamat Nisus, nec se celare tenebris<a name=425> </a>
<LI>amplius aut tantum potuit perferre dolorem. <a name=426> </a>
<LI>Me me, adsum qui feci, in me convertite ferrum,<a name=427> </a>
<LI>O Rutuli, mea fraus omnis; nihil iste nec ausus<a name=428> </a>
<LI>nec potuit, caelum hoc et conscia sidera testor,<a name=429> </a>
<LI>tantum infelicem nimium dilexit amicum.'<a name=430> </a>
<LI>Talia dicta dabat; sed viribus ensis adactus<a name=431> </a>
<LI>transabiit costas et candida pectora rumpit. <a name=432> </a>
<LI>Volvitur Euryalus leto, pulchrosque per artus<a name=433> </a>
<LI>it cruor, inque umeros cervix conlapsa recumbit: <a name=434> </a>
<LI>purpureus veluti cum flos succisus aratro<a name=435> </a>
<LI>languescit moriens lassove papavera collo<a name=436> </a>
<LI>demisere caput, pluvia cum forte gravantur. <a name=437> </a>
<LI>At Nisus ruit in medios solumque per omnis<a name=438> </a>
<LI>Volcentem petit in solo Volcente moratur. <a name=439> </a>
<LI>Quem circum glomerati hostes hinc comminus atque hinc<a name=440> </a>
<LI>proturbant.  Instat non setius ac rotat ensem<a name=441> </a>
<LI>fulmineum, donec Rutuli clamantis in ore<a name=442> </a>
<LI>condidit adverso et moriens animam abstulit hosti. <a name=443> </a>
<LI>Tum super exanimum sese proiecit amicum<a name=444> </a>
<LI>confossus placidaque ibi demum morte quievit. <a name=445> </a>
<LI>    Fortunati ambo! Siquid mea carmina possunt,<a name=446> </a>
<LI>nulla dies umquam memori vos eximet aevo,<a name=447> </a>
<LI>dum domus Aeneae Capitoli immobile saxum<a name=448> </a>
<LI>accolet imperiumque pater Romanus habebit. <a name=449> </a>
<LI>    Victores praeda Rutuli spoliisque potiti<a name=450> </a>
<LI>Volcentem exanimum flentes in castra ferebant. <a name=451> </a>
<LI>Nec minor in castris luctus Rhamnete reperto<a name=452> </a>
<LI>exsangui et primis una tot caede peremptis,<a name=453> </a>
<LI>Serranoque Numaque.  Ingens concursus ad ipsa<a name=454> </a>
<LI>corpora seminecisque viros tepidaque recentem<a name=455> </a>
<LI>caede locum et plenos spumanti sanguine rivos. <a name=456> </a>
<LI>Agnoscunt spolia inter se galeamque nitentem<a name=457> </a>
<LI>Messapi et multo phaleras sudore receptas. <a name=458> </a>
<LI>    Et iam prima novo spargebat lumine terras<a name=459> </a>
<LI>Tithoni croceum linquens Aurora cubile: <a name=460> </a>
<LI>iam sole infuso, iam rebus luce retectis<a name=461> </a>
<LI>Turnus in arma viros, armis circumdatus ipse,<a name=462> </a>
<LI>suscitat, aeratasque acies in proelia cogit<a name=463> </a>
<LI>quisque suas variisque acuunt rumoribus iras. <a name=464> </a>
<LI>Quin ipsa arrectis (visu miserabile) in hastis<a name=465> </a>
<LI>praefigunt capita et multo clamore sequuntur<a name=466> </a>
<LI>Euryali et Nisi. <a name=467> </a>
<LI>Aeneadae duri murorum in parte sinistra<a name=468> </a>
<LI>opposuere aciem, nam dextera cingitur amni,<a name=469> </a>
<LI>ingentisque tenent fossas et turribus altis<a name=470> </a>
<LI>stant maesti; simul ora virum praefixa movebant,<a name=471> </a>
<LI>nota nimis miseris atroque fluentia tabo. <a name=472> </a>
<LI>    Interea pavidam volitans pennata per urbem<a name=473> </a>
<LI>nuntia Fama ruit matrisque adlabitur auris<a name=474> </a>
<LI>Euryali.  At subitus miserae calor ossa reliquit,<a name=475> </a>
<LI>excussi manibus radii revolutaque pensa. <a name=476> </a>
<LI>Evolat infelix et femineo ululatu,<a name=477> </a>
<LI>scissa comam, muros amens atque agmina cursu<a name=478> </a>
<LI>prima petit, non illa virum, non illa pericli<a name=479> </a>
<LI>telorumque memor; caelum dehinc questibus implet: <a name=480> </a>
<LI>`Hunc ego te, Euryale, aspicio?  Tune illa senectae<a name=481> </a>
<LI>sera meae requies, potuisti linquere solam,<a name=482> </a>
<LI>crudelis?  Nec te, sub tanta pericula missum,<a name=483> </a>
<LI>adfari extremum miserae data copia matri? <a name=484> </a>
<LI>Heu, terra ignota canibus data praeda Latinis<a name=485> </a>
<LI>alitibusque iaces, nec te, tua funera mater<a name=486> </a>
<LI>produxi pressive oculos aut volnera lavi,<a name=487> </a>
<LI>veste tegens, tibi quam noctes festina diesque<a name=488> </a>
<LI>urgebam et tela curas solabar anilis. <a name=489> </a>
<LI>Quo sequar, aut quae nunc artus avolsaque membra<a name=490> </a>
<LI>et funus lacerum tellus habet?  Hoc mihi de te,<a name=491> </a>
<LI>nate, refers?  Hoc sum terraque marique secuta? <a name=492> </a>
<LI>Figite me, siqua est pietas, in me omnia tela<a name=493> </a>
<LI>conicite, o Rutuli, me primam absumite ferro: <a name=494> </a>
<LI>aut tu, magne pater divom, miserere tuoque<a name=495> </a>
<LI>invisum hoc detrude caput sub Tartara telo,<a name=496> </a>
<LI>quando aliter nequeo crudelem abrumpere vitam.'<a name=497> </a>
<LI>Hoc fletu concussi animi, maestusque per omnis<a name=498> </a>
<LI>it gemitus:  torpent infractae ad proelia vires. <a name=499> </a>
<LI>Illam incendentem luctus Idaeus et Actor<a name=500> </a>
<LI>Illionei monitu et multum lacrimantis Iuli<a name=501> </a>
<LI>corripiunt interque manus sub tecta reponunt. <a name=502> </a>
<LI>    At tuba terribilem sonitum procul aere canoro<a name=503> </a>
<LI>increpuit; sequitur clamor caelumque remugit. <a name=504> </a>
<LI>Adcelerant acta pariter testudine Volsci<a name=505> </a>
<LI>et fossas implere parant ac vellere vallum. <a name=506> </a>
<LI>Quaerunt pars aditum et scalis ascendere muros,<a name=507> </a>
<LI>qua rara est acies interlucetque corona<a name=508> </a>
<LI>non tam spissa viris.  Telorum effundere contra<a name=509> </a>
<LI>omne genus Teucri ac duris detrudere contis,<a name=510> </a>
<LI>adsueti longo muros defendere bello. <a name=511> </a>
<LI>Saxa quoque infesto volvebant pondere, siqua<a name=512> </a>
<LI>possent tectam aciem perrumpere:  cum tamen omnis<a name=513> </a>
<LI>ferre iuvat subter densa testudine casus;<a name=514> </a>
<LI>nec iam sufficiunt.  Nam qua globus imminet ingens,<a name=515> </a>
<LI>immanem Teucri molem volvuntque ruuntque,<a name=516> </a>
<LI>quae stravit Rutulos late armorumque resolvit<a name=517> </a>
<LI>tegmina.  Nec curant caeco contendere Marte<a name=518> </a>
<LI>amplius audaces Rutuli, sed pellere vallo<a name=519> </a>
<LI>missilibus certant. <a name=520> </a>
<LI>Parte alia horrendus visu quassabat Etruscam<a name=521> </a>
<LI>pinum et fumiferos infert Mezentius ignis;<a name=522> </a>
<LI>at Messapus equum domitor, Neptunia proles,<a name=523> </a>
<LI>rescindit vallum et scalas in moenia poscit. <a name=524> </a>
<LI>    Vos, o Calliope, precor, adspirate canenti,<a name=525> </a>
<LI>quas ibi tum ferro strages, quae funera Turnus<a name=526> </a>
<LI>ediderit, quem quisque virum demiserit Orco;<a name=527> </a>
<LI>et mecum ingentis oras evolvite belli,<a name=528> </a>
<LI>[et meministis enim, divae, et memorare potestis.]<a name=529> </a>
<LI>    Turris erat vasto suspectu et pontibus altis,<a name=530> </a>
<LI>opportuna loco, summis quam viribus omnes<a name=531> </a>
<LI>expugnare Itali summaque evertere opum vi<a name=532> </a>
<LI>certabant, Troes contra defendere saxis<a name=533> </a>
<LI>perque cavas densi tela intorquere fenestras. <a name=534> </a>
<LI>Princeps ardentem coniecit lampada Turnus<a name=535> </a>
<LI>et flammam adfixit lateri, quae plurima vento<a name=536> </a>
<LI>corripuit tabulas et postibus haesit adesis. <a name=537> </a>
<LI>Turbati trepidare intus frustraque malorum<a name=538> </a>
<LI>velle fugam.  Dum se glomerant retroque residunt<a name=539> </a>
<LI>in partem, quae peste caret, tum pondere turris<a name=540> </a>
<LI>procubuit subito et caelum tonat omne fragore. <a name=541> </a>
<LI>Semineces ad terram, immani mole secuta,<a name=542> </a>
<LI>confixique suis telis et pectora duro<a name=543> </a>
<LI>transfossi ligno veniunt.  Vix unus Helenor<a name=544> </a>
<LI>et Lycus elapsi.  Quorum primaevus Helenor,<a name=545> </a>
<LI>Maeonio regi quem serva Licymnia furtim<a name=546> </a>
<LI>sustulerat vetitisque ad Troiam miserat armis,<a name=547> </a>
<LI>ense levis nudo parmaque inglorius alba;<a name=548> </a>
<LI>isque ubi se Turni media inter milia vidit,<a name=549> </a>
<LI>hinc acies atque hinc acies adstare Latinas: <a name=550> </a>
<LI>ut fera, quae densa venantum saepta corona<a name=551> </a>
<LI>contra tela furit seseque haud nescia morti<a name=552> </a>
<LI>inicit et saltu supra venabula fertur,<a name=553> </a>
<LI>haud aliter iuvenis medios moriturus in hostis<a name=554> </a>
<LI>inruit et, qua tela videt densissima, tendit. <a name=555> </a>
<LI>At pedibus longe melior Lycus inter et hostis<a name=556> </a>
<LI>inter et arma fuga muros tenet altaque certat<a name=557> </a>
<LI>prendere tecta manu sociumque attingere dextras. <a name=558> </a>
<LI>Quem Turnus, pariter cursu teloque secutus,<a name=559> </a>
<LI>increpat his victor:  `Nostrasne evadere, demens,<a name=560> </a>
<LI>sperasti te posse manus?' Simul adripit ipsum<a name=561> </a>
<LI>pendentem et magna muri cum parte revellit. <a name=562> </a>
<LI>Qualis ubi aut leporem aut candenti corpore cycnum<a name=563> </a>
<LI>sustulit alta petens pedibus Iovis armiger uncis<a name=564> </a>
<LI>quaesitum aut matri multis balatibus agnum<a name=565> </a>
<LI>Martius a stabulis rapuit lupus.  Undique clamor<a name=566> </a>
<LI>tollitur:  invadunt et fossas agere complent;<a name=567> </a>
<LI>ardentis taedas alii ad fastigia iactant. <a name=568> </a>
<LI>Ilioneus saxo atque ingenti fragmine montis<a name=569> </a>
<LI>Lucetium portae subeuntem ignisque ferentem,<a name=570> </a>
<LI>Emathiona Liger, Corynaeum sternit Asilas,<a name=571> </a>
<LI>hic iaculo bonus, hic longe fallente sagitta,<a name=572> </a>
<LI>Ortygium Caeneus, victorem Caenea Turnus,<a name=573> </a>
<LI>Turnus Ityn Cloniumque, Dioxippum Promolumque<a name=574> </a>
<LI>et Sagarim et summis stantem pro turribus Idan,<a name=575> </a>
<LI>Privernum Capys.  Hunc primo levis hasta Themillae<a name=576> </a>
<LI>strinxerat:  ille manum proiecto tegmine demens<a name=577> </a>
<LI>ad volnus tulit; ergo alis adlapsa sagitta<a name=578> </a>
<LI>et laevo infixa est lateri manus abditaque intus<a name=579> </a>
<LI>spiramenta animae letali volnere rupit. <a name=580> </a>
<LI>Stabat in egregiis Arcentis filius armis,<a name=581> </a>
<LI>pictus acu chlamydem et ferrugine clarus Hibera,<a name=582> </a>
<LI>insignis facie, genitor quem miserat Arcens,<a name=583> </a>
<LI>eductum Matris luco Symaethia circum<a name=584> </a>
<LI>flumina, pinguis ubi et placabilis ara Palici: <a name=585> </a>
<LI>stridentem fundam positis Mezentius hastis<a name=586> </a>
<LI>ipse ter adducta circum caput egit habena<a name=587> </a>
<LI>et media adversi liquefacto tempora plumbo<a name=588> </a>
<LI>diffidit ac multa porrectum extendit harena. <a name=589> </a>
<LI>    Tum primum bello celerem intendisse sagittam<a name=590> </a>
<LI>dicitur ante feras solitus terrere fugaces<a name=591> </a>
<LI>Ascanius fortemque manu fudisse Numanum,<a name=592> </a>
<LI>cui Remulo cognomen erat, Turnique minorem<a name=593> </a>
<LI>germanam nuper thalamo sociatus habebat. <a name=594> </a>
<LI>Is primam ante aciem digna atque indigna relatu<a name=595> </a>
<LI>vociferans tumidusque novo praecordia regno<a name=596> </a>
<LI>ibat et ingentem sese clamore ferebat: <a name=597> </a>
<LI>`Non pudet obsidione iterum valloque teneri,<a name=598> </a>
<LI>bis capti Phryges, et morti praetendere muros? <a name=599> </a>
<LI>En qui nostra sibi bello conubia poscunt!<a name=600> </a>
<LI>Quis deus Italiam, quae vos dementia adegit<a name=601> </a>
<LI>Non hic Atridae nec fandi fictor Ulixes: <a name=602> </a>
<LI>durum a stirpe genus natos ad flumina primum<a name=603> </a>
<LI>deferimus saevoque gelu duramus et undis,<a name=604> </a>
<LI>venatu invigilant pueri silvasque fatigant,<a name=605> </a>
<LI>flectere ludus equos et spicula tendere cornu. <a name=606> </a>
<LI>At patiens operum parvoque adsueta iuventus<a name=607> </a>
<LI>aut rastris terram domat aut quatit oppida bello. <a name=608> </a>
<LI>Omne aevum ferro teritur, versaque iuvencum<a name=609> </a>
<LI>terga fatigamus hasta; nec tarda senectus<a name=610> </a>
<LI>debilitat vires animi mutatque vigorem: <a name=611> </a>
<LI>canitiem galea premimus, semperque recentis<a name=612> </a>
<LI>comportare iuvat praedas et vivere rapto. <a name=613> </a>
<LI>Vobis picta croco et fulgenti murice vestis,<a name=614> </a>
<LI>desidiae cordi, iuvat indulgere choreis,<a name=615> </a>
<LI>et tunicae manicas et habent redimicula mitrae. <a name=616> </a>
<LI>O vere Phrygiae, neque enim Phryges, ite per alta<a name=617> </a>
<LI>Dindyma ubi adsuetis biforem dat tibia cantum!<a name=618> </a>
<LI>Tympana vos buxusque vocat Berecyntia Matris<a name=619> </a>
<LI>Idaeae sinite arma viris et cedite ferro.'<a name=620> </a>
<LI>    Talia iactantem dictis ac dira canentem<a name=621> </a>
<LI>non tulit Ascanius nervoque obversus equino<a name=622> </a>
<LI>contendit telum diversaque bracchia ducens<a name=623> </a>
<LI>constitit, ante Iovem supplex per vota precatus: <a name=624> </a>
<LI>`Iuppiter omnipotens, audacibus adnue coeptis. <a name=625> </a>
<LI>Ipse tibi ad tua templa feram sollemnia dona<a name=626> </a>
<LI>et statuam ante aras aurata fronte iuvencum<a name=627> </a>
<LI>candentem pariterque caput cum matre ferentem,<a name=628> </a>
<LI>iam cornu petat et pedibus qui spargat harenam.'<a name=629> </a>
<LI>Audiit et caeli Genitor de parte serena<a name=630> </a>
<LI>intonuit laevum, sonat una fatifer arcus: <a name=631> </a>
<LI>effugit horrendum stridens adducta sagitta<a name=632> </a>
<LI>perque caput Remuli venit et cava tempora ferro<a name=633> </a>
<LI>traicit.  `I, verbis virtutem inlude superbis!<a name=634> </a>
<LI>His capti Phryges haec Rutulis responsa remittunt.'<a name=635> </a>
<LI>Hoc tantum Ascanius.  Teucri clamore sequuntur<a name=636> </a>
<LI>laetitiaque fremunt animosque ad sidera tollunt. <a name=637> </a>
<LI>Aetheria tum forte plaga crinitus Apollo<a name=638> </a>
<LI>desuper Ausonias acies urbemque videbat,<a name=639> </a>
<LI>nube sedens, atque his victorem adfatur Iulum: <a name=640> </a>
<LI>`Macte nova virtute, puer:  sic itur ad astra,<a name=641> </a>
<LI>dis genite et geniture deos.  Iure omnia Bella<a name=642> </a>
<LI>gente sub Assaraci fato ventura resident,<a name=643> </a>
<LI>nec te Troia capit.' Simul haec effatus ab alto<a name=644> </a>
<LI>aethere se misit, spirantis dimovet auras<a name=645> </a>
<LI>Ascaniumque petit.  Forma tum vertitur oris<a name=646> </a>
<LI>antiquum in Buten; hic Dardanio Anchisae<a name=647> </a>
<LI>armiger ante fuit fidusque ad limina custos,<a name=648> </a>
<LI>tum comitem Ascanio pater addidit.  Ibat Apollo<a name=649> </a>
<LI>omnia longaevo similis, vocemque coloremque<a name=650> </a>
<LI>et crinis albos et saeva sonoribus arma,<a name=651> </a>
<LI>atque his ardentem dictis adfatur Iulum: <a name=652> </a>
<LI>`Sit satis, Aenide, telis impune Numanum<a name=653> </a>
<LI>oppetiisse tuis; primam hanc tibi magnus, Apollo<a name=654> </a>
<LI>concedit laudem et paribus non invidet armis: <a name=655> </a>
<LI>cetera parce, puer, bello.' Sic orsus Apollo<a name=656> </a>
<LI>mortalis medio aspectus sermone reliquit<a name=657> </a>
<LI>et procul in tenuem ex oculis evanuit auram. <a name=658> </a>
<LI>Agnovere deum proceres divinaque tela<a name=659> </a>
<LI>Dardanidae pharetramque fuga sensere sonantem. <a name=660> </a>
<LI>Ergo avidum pugnae dictis ac numine Phoebi<a name=661> </a>
<LI>Ascanium prohibent, ipsi in certamina rursus<a name=662> </a>
<LI>succedunt animasque in aperta pericula mittunt. <a name=663> </a>
<LI>It clamor totis per propugnacula muris,<a name=664> </a>
<LI>intendunt acris arcus amentaque torquent. <a name=665> </a>
<LI>Sternitur omne solum telis, tum scuta cavaeque<a name=666> </a>
<LI>dant sonitum flictu galeae, pugna aspera surgit: <a name=667> </a>
<LI>quantus ab occasu veniens pluvialibus Haedis<a name=668> </a>
<LI>verberat imber humum, quam multa grandine nimbi<a name=669> </a>
<LI>in vada praecipitant, cum Iuppiter horridus austris<a name=670> </a>
<LI>torquet aquosam hiemem et caelo cava nubila rumpit. <a name=671> </a>
<LI>    Pandarus et Bitias, Idaeo Alcanore creti,<a name=672> </a>
<LI>quos Iovis eduxit luco silvestris Iaera<a name=673> </a>
<LI>abietibus iuvenes patriis et montibus aequos,<a name=674> </a>
<LI>portam, quae ducis imperio commissa, recludunt,<a name=675> </a>
<LI>freti animis, ultroque invitant moenibus hostem. <a name=676> </a>
<LI>Ipsi intus dextra ac laeva pro turribus adstant,<a name=677> </a>
<LI>armati ferro et cristis capita alta corusci: <a name=678> </a>
<LI>quales aeriae liquentia flumina circum,<a name=679> </a>
<LI>sive Padi ripis Athesim seu propter amoenum,<a name=680> </a>
<LI>consurgunt geminae quercus intonsaque caelo<a name=681> </a>
<LI>attollunt capita et sublimi vertice nutant. <a name=682> </a>
<LI>inrumpunt aditus Rutuli ut videre patentis<a name=683> </a>
<LI>continuo Quercens et pulcher Aquiculus armis<a name=684> </a>
<LI>et praeceps animi Tmarus et Mavortius Haemon<a name=685> </a>
<LI>agminibus totis:  at versi terga dedere<a name=686> </a>
<LI>aut ipso portae posuere in limine vitam. <a name=687> </a>
<LI>Tum magis increscunt animis discordibus irae;<a name=688> </a>
<LI>et iam collecti Troes glomerantur eodem<a name=689> </a>
<LI>et conferre manum et procurrere longius audent. <a name=690> </a>
<LI>    Ductori Turno diversa in parte furenti<a name=691> </a>
<LI>turbantique viros perfertur nuntius, hostem<a name=692> </a>
<LI>fervere caede nova et portas praebere patentis. <a name=693> </a>
<LI>Deserit inceptum atque immani concitus ira<a name=694> </a>
<LI>Dardaniam ruit ad portam fratresque superbos. <a name=695> </a>
<LI>Et primum Antiphaten, is enim se primus agebat,<a name=696> </a>
<LI>Thebana de matre nothum Sarpedonis alti,<a name=697> </a>
<LI>coniecto sternit iaculo; volat Itala cornus<a name=698> </a>
<LI>aera per tenerum stomachoque infixa sub altum<a name=699> </a>
<LI>pectus abit:  reddit specus atri volneris undam<a name=700> </a>
<LI>spumantem, et fixo ferrum in pulmone tepescit. <a name=701> </a>
<LI>Tum Meropem atque Erymanta manu, tum sternit Aphidnum,<a name=702> </a>
<LI>tum Bitian ardentem oculis animisque frementem<a name=703> </a>
<LI>non iaculo, neque enim iaculo vitam ille dedisset,<a name=704> </a>
<LI>sed magnum stridens contorta phalarica venit,<a name=705> </a>
<LI>fulminis acta modo, quam nec duo taurea terga<a name=706> </a>
<LI>nec duplici squama lorica fidelis et auro<a name=707> </a>
<LI>sustinuit:  conlapsa ruunt immania membra. <a name=708> </a>
<LI>Dat tellus gemitum, et clipeum super intonat ingens. <a name=709> </a>
<LI>Talis in Euboico Baiarum litore quondam<a name=710> </a>
<LI>saxea pila cadit, magnis quam molibus ante<a name=711> </a>
<LI>constructam ponto iaciunt; sic illa ruinam<a name=712> </a>
<LI>prona trahit penitusque vadis inlisa recumbit: <a name=713> </a>
<LI>miscent se maria, et nigrae attolluntur harenae;<a name=714> </a>
<LI>tum sonitu Prochyta alta tremit durumque cubile<a name=715> </a>
<LI>Inarime Iovis imperiis imposta Typhoeo. <a name=716> </a>
<LI>    Hic Mars armipotens animum viresque Latinis<a name=717> </a>
<LI>addidit et stimulos acris sub pectore vertit<a name=718> </a>
<LI>immisitque Fugam Teucris atrumque Timorem. <a name=719> </a>
<LI>Undique conveniunt, quoniam data copia pugnae<a name=720> </a>
<LI>bellatorque animo deus incidit. <a name=721> </a>
<LI>Pandarus ut fuso germanum corpore cernit<a name=722> </a>
<LI>et quo sit fortuna loco, qui casus agat res,<a name=723> </a>
<LI>portam vi magna converso cardine torquet,<a name=724> </a>
<LI>obnixus latis umeris, multosque suorum<a name=725> </a>
<LI>moenibus exclusos duro in certamine linquit;<a name=726> </a>
<LI>ast alios secum includit recipitque ruentis,<a name=727> </a>
<LI>demens, qui Rutulum in medio non agmine regem<a name=728> </a>
<LI>viderit inrumpentem ultroque incluserit urbi,<a name=729> </a>
<LI>immanem veluti pecora inter inertia tigrim<a name=730> </a>
<LI>Continuo nova lux oculis effulsit, et arma<a name=731> </a>
<LI>horrendum sonuere; tremunt in vertice cristae<a name=732> </a>
<LI>sanguineae, clipeoque micantia fulmina mittit: <a name=733> </a>
<LI>agnoscunt faciem invisam atque immania membra<a name=734> </a>
<LI>turbati subito Aeneadae.  Tum Pandarus ingens<a name=735> </a>
<LI>emicat et mortis fraternae fervidus ira<a name=736> </a>
<LI>effatur:  `Non haec dotalis regia Amatae,<a name=737> </a>
<LI>nec muris cohibet patriis media Ardea Turnum. <a name=738> </a>
<LI>Castra inimica vides; nulla hinc exire potestas.'<a name=739> </a>
<LI>Olli subridens sedato pectore Turnus: <a name=740> </a>
<LI>`Incipe, siqua animo virtus, et consere dextram: <a name=741> </a>
<LI>hic etiam inventum Priamo narrabis Achillem.'<a name=742> </a>
<LI>Dixerat.  Ille rudem nodis et cortice crudo<a name=743> </a>
<LI>intorquet summis adnixus viribus hastam: <a name=744> </a>
<LI>excepere aurae volnus; Saturnia Iuno<a name=745> </a>
<LI>detorsit veniens, portaeque infigitur hasta. <a name=746> </a>
<LI>`At non hoc telum, mea quod vi dextera versat,<a name=747> </a>
<LI>effugies; neque enim is teli nec volneris auctor.'<a name=748> </a>
<LI>Sic ait et sublatum alte consurgit in ensem<a name=749> </a>
<LI>et mediam ferro gemina inter tempora frontem<a name=750> </a>
<LI>dividit inpubesque immani volnere malas. <a name=751> </a>
<LI>Fit sonus, ingenti concussa est pondere tellus: <a name=752> </a>
<LI>conlapsos artus atque arma cruenta cerebro<a name=753> </a>
<LI>sternit humi moriens, atque illi partibus aequis<a name=754> </a>
<LI>huc caput atque illuc umero ex utroque pependit. <a name=755> </a>
<LI>Diffugiunt versi trepida formidine Troes: <a name=756> </a>
<LI>et si continuo victorem ea cura subisset,<a name=757> </a>
<LI>rumpere claustra manu sociosque immittere portis,<a name=758> </a>
<LI>ultimus ille dies bello gentique fuisset;<a name=759> </a>
<LI>sed furor ardentem caedisque insana cupido<a name=760> </a>
<LI>egit in adversos. <a name=761> </a>
<LI>Principio Phalerim et succiso poplite Gygen<a name=762> </a>
<LI>excipit; hinc raptas fugientibus ingerit hastas<a name=763> </a>
<LI>in tergum, Iuno vires animumque ministrat;<a name=764> </a>
<LI>addit Halym comitem et confixa Phegea parma,<a name=765> </a>
<LI>ignaros deinde in muris Martemque cientis<a name=766> </a>
<LI>Alcandrumque Haliumque Noemonaque Prytanimque. <a name=767> </a>
<LI>Lyncea tendentem contra sociosque vocantem<a name=768> </a>
<LI>vibranti gladio conixus ab aggere dexter<a name=769> </a>
<LI>occupat; huic uno desectum comminus ictu<a name=770> </a>
<LI>cum galea longe iacuit caput.  Inde ferarum<a name=771> </a>
<LI>vastatorem Amycum, quo non felicior alter<a name=772> </a>
<LI>ungere tela manu ferrumque armare veneno,<a name=773> </a>
<LI>et Clytium Aeoliden et amicum Crethea Musis,<a name=774> </a>
<LI>Crethea Musarum comitem, cui carmina semper<a name=775> </a>
<LI>et citharae cordi numerosque intendere nervis. <a name=776> </a>
<LI>[Semper equos atque arma virum pugnasque canebat.]<a name=777> </a>
<LI>    Tandem ductores audita caede suorum<a name=778> </a>
<LI>conveniunt Teucri, Mnestheus acerque Serestus,<a name=779> </a>
<LI>palantisque vident socios hostemque receptum. <a name=780> </a>
<LI>Et Mnestheus:  `Quo deinde fugam, quo tenditis?' inquit. <a name=781> </a>
<LI>`Quos alios muros, quae iam ultra moenia habetis? <a name=782> </a>
<LI>Unus homo et vestris, o cives, undique saeptus<a name=783> </a>
<LI>aggeribus tantas strages inpune per urbem<a name=784> </a>
<LI>ediderit, iuvenum primos tot miserit Orco? <a name=785> </a>
<LI>Non infelicis patriae veterumque deorum<a name=786> </a>
<LI>et magni Aeneae, segnes, miseretque pudetque?'<a name=787> </a>
<LI>Talibus accensi firmantur et agmine denso<a name=788> </a>
<LI>consistunt.  Turnus paulatim excedere pugna<a name=789> </a>
<LI>et fluvium petere ac partem, quae cingitur unda<a name=790> </a>
<LI>acrius hoc Teucri clamore incumbere magno<a name=791> </a>
<LI>et glomerare manum.  Ceu saevum turba leonem<a name=792> </a>
<LI>cum telis premit infensis, at territus ille,<a name=793> </a>
<LI>asper, acerba tuens, retro redit, et neque terga<a name=794> </a>
<LI>ira dare aut virtus patitur, nec tendere contra<a name=795> </a>
<LI>ille quidem hoc cupiens potis est per tela virosque: <a name=796> </a>
<LI>haud aliter retro dubius vestigia Turnus<a name=797> </a>
<LI>improperata refert, et mens exaestuat ira. <a name=798> </a>
<LI>Quin etiam bis tum medios invaserat hostis,<a name=799> </a>
<LI>bis confusa fuga per muros agmina vertit;<a name=800> </a>
<LI>sed manus e castris propere coit omnis in unum,<a name=801> </a>
<LI>nec contra vires audet Saturnia Iuno<a name=802> </a>
<LI>sufficere, aeriam caelo nam Iuppiter Irim<a name=803> </a>
<LI>demisit germanae haud mollia iussa ferentem,<a name=804> </a>
<LI>ni Turnus cedat Teucrorum moenibus altis. <a name=805> </a>
<LI>Ergo nec clipeo iuvenis subsistere tantum<a name=806> </a>
<LI>dextra valet:  iniectis sic undique telis<a name=807> </a>
<LI>obruitur.  Strepit adsiduo cava tempora circum<a name=808> </a>
<LI>tinnitu galea, et saxis solida aera fatiscunt,<a name=809> </a>
<LI>discussaeque iubae capiti, nec sufficit umbo<a name=810> </a>
<LI>ictibus:  ingeminant hastis et Troes et ipse<a name=811> </a>
<LI>fulmineus Mnestheus.  Tum toto corpore sudor<a name=812> </a>
<LI>liquitur et piceum, nec respirare potestas,<a name=813> </a>
<LI>flumen agit; fessos quatit aeger anhelitus artus. <a name=814> </a>
<LI>Tum demum praeceps saltu sese omnibus armis<a name=815> </a>
<LI>in fluvium dedit:  ille suo cum gurgite flavo<a name=816> </a>
<LI>accepit venientem ac mollibus extulit undis<a name=817> </a>
<LI>et laetum sociis abluta caede remisit. <a name=818> </a>


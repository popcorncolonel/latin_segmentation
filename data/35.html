<P>
<P  align=center>PUBLI VERGILI MARONIS
<P  align=center>GEORGICON
<P  align=center>LIBER IV
<P>
<P>
<P><OL><LI>PROTINUS aerii mellis caelestia dona<a name=1> </a>
<LI>exsequar:  hanc etiam, Maecenas, adspice partem. <a name=2> </a>
<LI>Admiranda tibi levium spectacula rerum<a name=3> </a>
<LI>magnanimosque duces totiusque ordine gentis<a name=4> </a>
<LI>mores et studia et populos et proelia dicam. <a name=5> </a>
<LI>In tenui labor; at tenuis non gloria, si quem<a name=6> </a>
<LI>numina laeva sinunt auditque vocatus Apollo. <a name=7> </a>
<LI>    Principio sedes apibus statioque petenda,<a name=8> </a>
<LI>quo neque sit ventis aditus - nam pabula venti<a name=9> </a>
<LI>ferre domum prohibent - neque oves haedique petulci<a name=10> </a>
<LI>floribus insultent aut errans bucula campo<a name=11> </a>
<LI>decutiat rorem et surgentes atterat herbas. <a name=12> </a>
<LI>Absint et picti squalentia terga lacerti<a name=13> </a>
<LI>pinguibus a stabulis meropesque aliaeque volucres<a name=14> </a>
<LI>et manibus Procne pectus signata cruentis;<a name=15> </a>
<LI>omnia nam late vastant ipsasque volantes<a name=16> </a>
<LI>ore ferunt dulcem nidis immitibus escam. <a name=17> </a>
<LI>At liquidi fontes et stagna virentia musco<a name=18> </a>
<LI>adsint et tenuis fugiens per gramina rivus,<a name=19> </a>
<LI>palmaque vestibulum aut ingens oleaster inumbret,<a name=20> </a>
<LI>ut, cum prima novi ducent examina reges<a name=21> </a>
<LI>vere suo ludetque favis emissa iuventus,<a name=22> </a>
<LI>vicina invitet decedere ripa calori,<a name=23> </a>
<LI>obviaque hospitiis teneat frondentibus arbos. <a name=24> </a>
<LI>In medium, seu stabit iners seu profluet umor,<a name=25> </a>
<LI>transversas salices et grandia conice saxa,<a name=26> </a>
<LI>pontibus ut crebris possint consistere et alas<a name=27> </a>
<LI>pandere ad aestivum solem, si forte morantes<a name=28> </a>
<LI>sparserit aut praeceps Neptuno immerserit Eurus. <a name=29> </a>
<LI>Haec circum casiae virides et olentia late<a name=30> </a>
<LI>serpylla et graviter spirantis copia thymbrae<a name=31> </a>
<LI>floreat inriguumque bibant violaria fontem. <a name=32> </a>
<LI>Ipsa autem, seu corticibus tibi suta cavatis,<a name=33> </a>
<LI>seu lento fuerint alvaria vimine texta,<a name=34> </a>
<LI>angustos habeant aditus:  nam frigore mella<a name=35> </a>
<LI>cogit hiems, eademque calor liquefacta remittit. <a name=36> </a>
<LI>Utraque vis apibus pariter metuenda; neque illae<a name=37> </a>
<LI>nequiquam in tectis certatim tenuia cera<a name=38> </a>
<LI>spiramenta linunt fucoque et floribus oras<a name=39> </a>
<LI>explent collectumque haec ipsa ad munera gluten<a name=40> </a>
<LI>et visco et Phrygiae servant pice lentius Idae. <a name=41> </a>
<LI>Saepe etiam effossis, si vera est fama, latebris<a name=42> </a>
<LI>sub terra fovere larem, penitusque repertae<a name=43> </a>
<LI>pumicibusque cavis exesaeque arboris antro. <a name=44> </a>
<LI>Tu tamen et levi rimosa cubilia limo<a name=45> </a>
<LI>ungue fovens circum et raras superinice frondes. <a name=46> </a>
<LI>Neu propius tectis taxum sine, neve rubentes<a name=47> </a>
<LI>ure foco cancros, altae neu crede paludi,<a name=48> </a>
<LI>aut ubi odor caeni gravis aut ubi concava pulsu<a name=49> </a>
<LI>saxa sonant vocisque offensa resultat imago. <a name=50> </a>
<LI>    Quod superest, ubi pulsam hiemem sol aureus egit<a name=51> </a>
<LI>sub terras caelumque aestiva luce reclusit,<a name=52> </a>
<LI>illae continuo saltus silvasque peragrant<a name=53> </a>
<LI>purpureosque metunt flores et flumina libant<a name=54> </a>
<LI>summa leves.  Hinc nescio qua dulcedine laetae<a name=55> </a>
<LI>progeniem nidosque fovent, hinc arte recentes<a name=56> </a>
<LI>excudunt ceras et mella tenacia fingunt. <a name=57> </a>
<LI>Hinc ubi iam emissum caveis ad sidera caeli<a name=58> </a>
<LI>nare per aestatem liquidam suspexeris agmen<a name=59> </a>
<LI>obscuramque trahi vento mirabere nubem,<a name=60> </a>
<LI>contemplator:  aquas dulces et frondea semper<a name=61> </a>
<LI>tecta petunt.  Huc tu iussos adsperge sapores,<a name=62> </a>
<LI>trita melisphylla et cerinthae ignobile gramen,<a name=63> </a>
<LI>tinnitusque cie et Matris quate cymbala circum. <a name=64> </a>
<LI>ipsae consident medicatis sedibus, ipsae<a name=65> </a>
<LI>intima more suo sese in cunabula condent. <a name=66> </a>
<LI>    Sin autem ad pugnam exierint, nam saepe duobus<a name=67> </a>
<LI>regibus incessit magno discordia motu,<a name=68> </a>
<LI>continuoque animos vulgi et trepidantia bello<a name=69> </a>
<LI>corda licet longe praesciscere; namque morantes<a name=70> </a>
<LI>Martius ille aeris rauci canor increpat et vox<a name=71> </a>
<LI>auditur fractos sonitus imitata tubarum;<a name=72> </a>
<LI>tum trepidae inter se coeunt pennisque coruscant<a name=73> </a>
<LI>spiculaque exacuunt rostris aptantque lacertos<a name=74> </a>
<LI>et circa regem atque ipsa ad praetoria densae<a name=75> </a>
<LI>miscentur magnisque vocant clamoribus hostem. <a name=76> </a>
<LI>Ergo ubi ver nactae sudum camposque patentes,<a name=77> </a>
<LI>erumpunt portis; concurritur, aethere in alto<a name=78> </a>
<LI>fit sonitus, magnum mixtae glomerantur in orbem<a name=79> </a>
<LI>praecipitesque cadunt; non densior aere grando,<a name=80> </a>
<LI>nec de concussa tantum pluit ilice glandis. <a name=81> </a>
<LI>ipsi per medias acies insignibus alis<a name=82> </a>
<LI>ingentes animos angusto in pectore versant,<a name=83> </a>
<LI>usque adeo obnixi non cedere, dum gravis aut hos<a name=84> </a>
<LI>aut hos versa fuga victor dare terga subegit. <a name=85> </a>
<LI>Hi motus animorum atque haec certamina tanta<a name=86> </a>
<LI>pulveris exigui iactu compressa quiescent. <a name=87> </a>
<LI>Verum ubi ductores acie revocaveris ambo,<a name=88> </a>
<LI>deterior qui visus, eum, ne prodigus obsit,<a name=89> </a>
<LI>dede neci; melior vacua sine regnet in aula. <a name=90> </a>
<LI>Alter erit maculis auro squalentibus ardens;<a name=91> </a>
<LI>nam duo sunt genera:  hic melior, insignis et ore<a name=92> </a>
<LI>et rutilis clarus squamis, ille horridus alter<a name=93> </a>
<LI>desidia latamque trahens inglorius alvum. <a name=94> </a>
<LI>    Ut binae regum facies, ita corpora plebis. <a name=95> </a>
<LI>Namque aliae turpes horrent, ceu pulvere ab alto<a name=96> </a>
<LI>cum venit et sicco terram spuit ore viator<a name=97> </a>
<LI>aridus; elucent aliae et fulgore coruscant<a name=98> </a>
<LI>ardentes auro et paribus lita corpora guttis. <a name=99> </a>
<LI>Haec potior suboles, hinc caeli tempore certo<a name=100> </a>
<LI>dulcia mella premes, nec tantum dulcia, quantum<a name=101> </a>
<LI>et liquida et durum Bacchi domitura saporem. <a name=102> </a>
<LI>    At cum incerta volant caeloque examina ludunt<a name=103> </a>
<LI>contemnuntque favos et frigida tecta relinquunt,<a name=104> </a>
<LI>instabiles animos ludo prohibebis inani. <a name=105> </a>
<LI>Nec magnus prohibere labor:  tu regibus alas<a name=106> </a>
<LI>eripe; non illis quisquam cunctantibus altum<a name=107> </a>
<LI>ire iter aut castris audebit vellere signa. <a name=108> </a>
<LI>Invitent croceis halantes floribus horti<a name=109> </a>
<LI>et custos furum atque avium cum falce saligna<a name=110> </a>
<LI>Hellespontiaci servet tutela Priapi. <a name=111> </a>
<LI>Ipse thymum pinosque ferens de montibus altis<a name=112> </a>
<LI>tecta serat late circum, cui talia curae;<a name=113> </a>
<LI>ipse labore manum duro terat, ipse feraces<a name=114> </a>
<LI>figat humo plantas et amicos inriget imbres. <a name=115> </a>
<LI>    Atque equidem, extremo ni iam sub fine laborum<a name=116> </a>
<LI>vela traham et terris festinem advertere proram,<a name=117> </a>
<LI>forsitan et, pingues hortos quae cura colendi<a name=118> </a>
<LI>ornaret, canerem, biferique rosaria Paesti,<a name=119> </a>
<LI>quoque modo potis gauderent intiba rivis <a name=120> </a>
<LI>et virides apio ripae, tortusque per herbam<a name=121> </a>
<LI>cresceret in ventrem cucumis; nec sera comantem<a name=122> </a>
<LI>narcissum aut flexi tacuissem vimen acanthi<a name=123> </a>
<LI>pallentesque hederas et amantes litora myrtos. <a name=124> </a>
<LI>Namque sub Oebaliae memini me turribus arcis,<a name=125> </a>
<LI>qua niger umectat flaventia culta Galaesus,<a name=126> </a>
<LI>Corycium vidisse senem, cui pauca relicti<a name=127> </a>
<LI>iugera ruris erant, nec fertilis illa iuvencis<a name=128> </a>
<LI>nec pecori opportuna seges nec commoda Baccho. <a name=129> </a>
<LI>Hic rarum tamen in dumis olus albaque circum <a name=130> </a>
<LI>lilia verbenasque premens vescumque papaver<a name=131> </a>
<LI>regum aequabat opes animis seraque revertens<a name=132> </a>
<LI>nocte domum dapibus mensas onerabat inemptis. <a name=133> </a>
<LI>Primus vere rosam atque autumno carpere poma,<a name=134> </a>
<LI>et cum tristis hiems etiamnum frigore saxa <a name=135> </a>
<LI>rumperet et glacie cursus frenaret aquarum,<a name=136> </a>
<LI>ille comam mollis iam tondebat hyacinthi<a name=137> </a>
<LI>aestatem increpitans seram Zephyrosque morantes. <a name=138> </a>
<LI>Ergo apibus fetis idem atque examine multo<a name=139> </a>
<LI>primus abundare et spumantia cogere pressis <a name=140> </a>
<LI>mella favis; illi tiliae atque uberrima pinus,<a name=141> </a>
<LI>quotque in flore novo pomis se fertilis arbos<a name=142> </a>
<LI>induerat, totidem autumno matura tenebat. <a name=143> </a>
<LI>Ille etiam seras in versum distulit ulmos<a name=144> </a>
<LI>eduramque pirum et spinos iam pruna ferentes <a name=145> </a>
<LI>iamque ministrantem platanum potantibus umbras. <a name=146> </a>
<LI>Verum haec ipse equidem spatiis exclusus iniquis<a name=147> </a>
<LI>praetereo atque aliis post me memoranda relinquo. <a name=148> </a>
<LI>    Nunc age, naturas apibus quas Iuppiter ipse<a name=149> </a>
<LI>addidit, expediam, pro qua mercede canoros <a name=150> </a>
<LI>Curetum sonitus crepitantiaque aera secutae<a name=151> </a>
<LI>Dictaeo caeli regem pavere sub antro. <a name=152> </a>
<LI>Solae communes natos, consortia tecta<a name=153> </a>
<LI>urbis habent magnisque agitant sub legibus aevum,<a name=154> </a>
<LI>et patriam solae et certos novere penates,<a name=155> </a>
<LI>venturaeque hiemis memores aestate laborem<a name=156> </a>
<LI>experiuntur et in medium quaesita reponunt. <a name=157> </a>
<LI>Namque aliae victu invigilant et foedere pacto<a name=158> </a>
<LI>exercentur agris; pars intra saepta domorum<a name=159> </a>
<LI>Narcissi lacrimam et lentum de cortice gluten <a name=160> </a>
<LI>prima favis ponunt fundamina, deinde tenaces<a name=161> </a>
<LI>suspendunt ceras:  aliae spem gentis adultos<a name=162> </a>
<LI>educunt fetus, aliae purissima mella<a name=163> </a>
<LI>stipant et liquido distendunt nectare cellas. <a name=164> </a>
<LI>Sunt quibus ad portas cecidit custodia sorti,<a name=165> </a>
<LI>inque vicem speculantur aquas et nubila caeli<a name=166> </a>
<LI>aut onera accipiunt venientum aut agmine facto<a name=167> </a>
<LI>ignavum fucos pecus a praesepibus arcent. <a name=168> </a>
<LI>Fervet opus, redolentque thymo fragrantia mella. <a name=169> </a>
<LI>ac veluti lentis Cyclopes fulmina massis <a name=170> </a>
<LI>cum properant, alii taurinis follibus auras<a name=171> </a>
<LI>accipiunt redduntque, alii stridentia tingunt<a name=172> </a>
<LI>aera lacu; gemit impositis incudibus Aetna;<a name=173> </a>
<LI>illi inter sese magna vi bracchia tollunt<a name=174> </a>
<LI>in numerum versantque tenaci forcipe ferrum: <a name=175> </a>
<LI>non aliter, si parva licet componere magnis,<a name=176> </a>
<LI>Cecropias innatus apes amor urget habendi,<a name=177> </a>
<LI>munere quamque suo.  Grandaevis oppida curae<a name=178> </a>
<LI>et munire favos et daedala fingere tecta. <a name=179> </a>
<LI>At fessae multa referunt se nocte minores,<a name=180> </a>
<LI>crura thymo plenae; pascuntur et arbuta passim<a name=181> </a>
<LI>et glaucas salices casiamque crocumque rubentem<a name=182> </a>
<LI>et pinguem tiliam et ferrugineos hyacinthos. <a name=183> </a>
<LI>Omnibus una quies operum, labor omnibus unus: <a name=184> </a>
<LI>mane ruunt portis; nusquam mora; rursus easdem <a name=185> </a>
<LI>vesper ubi e pastu tandem decedere campis<a name=186> </a>
<LI>admonuit, tum tecta petunt, tum corpora curant;<a name=187> </a>
<LI>fit sonitus, mussantque oras et limina circum. <a name=188> </a>
<LI>Post, ubi iam thalamis se composuere, siletur<a name=189> </a>
<LI>in noctem fessosque sopor suus occupat artus. <a name=190> </a>
<LI>Nec vero a stabulis pluvia impendente recedunt<a name=191> </a>
<LI>longius aut credunt caelo adventantibus Euris,<a name=192> </a>
<LI>sed circum tutae sub moenibus urbis aquantur,<a name=193> </a>
<LI>excursusque breves temptant et saepe lapillos,<a name=194> </a>
<LI>ut cumbae instabiles fluctu iactante saburram,<a name=195> </a>
<LI>tollunt, his sese per inania nubila librant. <a name=196> </a>
<LI>Illum adeo placuisse apibus mirabere morem,<a name=197> </a>
<LI>quod neque concubitu indulgent nec corpora segnes<a name=198> </a>
<LI>in Venerem solvunt aut fetus nixibus edunt: <a name=199> </a>
<LI>verum ipsae e foliis natos, e suavibus herbis <a name=200> </a>
<LI>ore legunt, ipsae regem parvosque Quirites<a name=201> </a>
<LI>sufficiunt aulasque et cerea regna refigunt. <a name=202> </a>
<LI>*Saepe etiam duris errando in cotibus alas<a name=203> </a>
<LI>attrivere ultroque animam sub fasce dedere: <a name=204> </a>
<LI>tantus amor florum et generandi gloria mellis. <a name=205> </a>
<LI>Ergo ipsas quamvis angusti terminus aevi<a name=206> </a>
<LI>excipiat, neque enim plus septima ducitur aestas,<a name=207> </a>
<LI>at genus immortale manet multosque per annos<a name=208> </a>
<LI>stat fortuna domus et avi numerantur avorum. <a name=209> </a>
<LI>Praeterea regem non sic Aegyptus et ingens <a name=210> </a>
<LI>Lydia nec populi Parthorum aut Medus Hydaspes<a name=211> </a>
<LI>observant.  Rege incolumi mens omnibus una est;<a name=212> </a>
<LI>amisso rupere fidem constructaque mella<a name=213> </a>
<LI>diripuere ipsae et crates solvere favorum. <a name=214> </a>
<LI>Ille operum custos, illum admiruntur et omnes <a name=215> </a>
<LI>circumstant fremitu denso stipantque frequentes<a name=216> </a>
<LI>et saepe attollunt umeris et corpora bello<a name=217> </a>
<LI>obiectant pulchramque petunt per vulnera mortem. <a name=218> </a>
<LI>    His quidam signis atque haec exempla secuti<a name=219> </a>
<LI>esse apibus partem divinae mentis et haustus <a name=220> </a>
<LI>aetherios dixere; deum namque ire per omnes<a name=221> </a>
<LI>terrasque tractusque maris caelumque profundum. <a name=222> </a>
<LI>Hinc pecudes, armenta, viros, genus omne ferarum,<a name=223> </a>
<LI>quemque sibi tenues nascentem arcessere vitas;<a name=224> </a>
<LI>scilicet huc reddi deinde ac resoluta referri <a name=225> </a>
<LI>omnia nec morti esse locum, sed viva volare<a name=226> </a>
<LI>sideris in numerum atque alto succedere caelo. <a name=227> </a>
<LI>    Siquando sedem angustam servataque mella<a name=228> </a>
<LI>thesauris relines, prius haustu sparsus aquarum<a name=229> </a>
<LI>ora fove fumosque manu praetende sequaces. <a name=230> </a>
<LI>Bis gravidos cogunt fetus, duo tempora messis,<a name=231> </a>
<LI>Taygete simul os terris ostendit honestum<a name=232> </a>
<LI>Pleas et Oceani spretos pede reppulit amnes,<a name=233> </a>
<LI>aut eadem sidus fugiens ubi Piscis aquosi<a name=234> </a>
<LI>tristior hibernas caelo descendit in undas. <a name=235> </a>
<LI>Illis ira modum supra est, laesaeque venenum<a name=236> </a>
<LI>morsibus inspirant et spicula caeca relinquunt<a name=237> </a>
<LI>adfixae venis animasque in vulnere ponunt. <a name=238> </a>
<LI>Sin duram metues hiemem parcesque futuro<a name=239> </a>
<LI>contunsosque animos et res miserabere fractas,<a name=240> </a>
<LI>at suffire thymo cerasque recidere inanes<a name=241> </a>
<LI>quis dubitet?  nam saepe favos ignotus adedit<a name=242> </a>
<LI>stellio et lucifugis congesta cubilia blattis<a name=243> </a>
<LI>immunisque sedens aliena ad pabula fucus<a name=244> </a>
<LI>aut asper crabro imparibus se immiscuit armis,<a name=245> </a>
<LI>aut dirum tiniae genus, aut invisa Minervae<a name=246> </a>
<LI>laxos in foribus suspendit aranea casses. <a name=247> </a>
<LI>Quo magis exhaustae fuerint, hoc acrius omnes<a name=248> </a>
<LI>incumbent generis lapsi sarcire ruinas<a name=249> </a>
<LI>complebuntque foros et floribus horrea texent. <a name=250> </a>
<LI>    Si vero, quoniam casus apibus quoque nostros<a name=251> </a>
<LI>vita tulit, tristi languebunt corpora morbo - <a name=252> </a>
<LI>quod iam non dubiis poteris cognoscere signis: <a name=253> </a>
<LI>continuo est aegris alius color, horrida vultum<a name=254> </a>
<LI>deformat macies, tum corpora luce carentum <a name=255> </a>
<LI>exportant tectis et tristia funera ducunt;<a name=256> </a>
<LI>aut illae pedibus conexae ad limina pendent,<a name=257> </a>
<LI>aut intus clausis cunctantur in aedibus, omnes<a name=258> </a>
<LI>ignavaeque fame et contracto frigore pigrae. <a name=259> </a>
<LI>Tum sonus auditur gravior, tractimque susurrant,<a name=260> </a>
<LI>frigidus ut quondam silvis immurmurat Auster,<a name=261> </a>
<LI>ut mare sollicitum stridit refluentibus undis,<a name=262> </a>
<LI>aestuat ut clausis rapidus fornacibus ignis: <a name=263> </a>
<LI>hic iam galbaneos suadebo incendere odores<a name=264> </a>
<LI>mellaque harundineis inferre canalibus, ultro <a name=265> </a>
<LI>hortantem et fessas ad pabula nota vocantem. <a name=266> </a>
<LI>Proderit et tunsum gallae admiscere saporem<a name=267> </a>
<LI>Arentesque rosas aut igni pinguia multo<a name=268> </a>
<LI>defruta vel psithia passos de vite racemos<a name=269> </a>
<LI>Cecropiumque thymum et grave olentia centaurea. <a name=270> </a>
<LI>Est etiam flos in pratis, cui nomen amello<a name=271> </a>
<LI>fecere agricolae, facilis quaerentibus herba;<a name=272> </a>
<LI>namque uno ingentem tollit de caespite silvam,<a name=273> </a>
<LI>aureus ipse, sed in foliis, quae plurima circum<a name=274> </a>
<LI>funduntur, violae sublucet purpura nigrae;<a name=275> </a>
<LI>[saepe deum nexis ornatae torquibus arae;]<a name=276> </a>
<LI>asper in ore sapor; tonsis in vallibus illum<a name=277> </a>
<LI>pastores et curva legunt prope flumina Mellae. <a name=278> </a>
<LI>Huius odorato radices incoque Baccho<a name=279> </a>
<LI>pabulaque in foribus plenis adpone canistris. <a name=280> </a>
<LI>    Sed siquem proles subito defecerit omnis,<a name=281> </a>
<LI>nec genus unde novae stirpis revocetur habebit,<a name=282> </a>
<LI>tempus et Arcadii memoranda inventa magistri<a name=283> </a>
<LI>pandere, quoque modo caesis iam saepe iuvencis<a name=284> </a>
<LI>insincerus apes tulerit cruor.  Altius omnem <a name=285> </a>
<LI>expediam prima repetens ab origine famam. <a name=286> </a>
<LI>Nam qua Pellaei gens fortunata Canopi<a name=287> </a>
<LI>accolit effuso stagnantem flumine Nilum<a name=288> </a>
<LI>et circum pictis vehitur sua rura phaselis,<a name=289> </a>
<LI>quaque pharetratae vicinia Persidis urget,<a name=290> </a>
<LI>[et viridem Aegyptum nigra fecundat harena,<a name=291> </a>
<LI>et diversa ruens septem discurrit in ora<a name=292> </a>
<LI>usque coloratis amnis devexus ab Indis]<a name=293> </a>
<LI>omnis in hac certam regio iacit arte salutem. <a name=294> </a>
<LI>Exiguus primum atque ipsos contractus in usus <a name=295> </a>
<LI>eligitur locus; hunc angustique imbrice tecti<a name=296> </a>
<LI>parietibusque premunt artis et quattuor addunt,<a name=297> </a>
<LI>quattuor a ventis obliqua luce fenestras. <a name=298> </a>
<LI>Tum vitulus bima curvans iam cornua fronte<a name=299> </a>
<LI>quaeritur; huic geminae nares et spiritus oris <a name=300> </a>
<LI>multa reluctanti obstruitur, plagisque perempto<a name=301> </a>
<LI>tunsa per integram solvuntur viscera pellem. <a name=302> </a>
<LI>Sic positum in clauso linquunt et ramea costis<a name=303> </a>
<LI>subiciunt fragmenta, thymum casiasque recentes. <a name=304> </a>
<LI>Hoc geritur Zephyris primum impellentibus undas,<a name=305> </a>
<LI>ante novis rubeant quam prata coloribus, ante<a name=306> </a>
<LI>garrula quam tignis nidum suspendat hirundo. <a name=307> </a>
<LI>Interea teneris tepefactus in ossibus umor<a name=308> </a>
<LI>aestuat et visenda modis animalia miris,<a name=309> </a>
<LI>trunca pedum primo, mox et stridentia pennis,<a name=310> </a>
<LI>miscentur tenuemque magis magis aera carpunt,<a name=311> </a>
<LI>donec, ut aestivis effusus nubibus imber,<a name=312> </a>
<LI>erupere aut ut nervo pulsante sagittae,<a name=313> </a>
<LI>prima leves ineunt si quando proelia Parthi. <a name=314> </a>
<LI>    Quis deus hanc, Musae, quis nobis extudit artem? <a name=315> </a>
<LI>Unde nova ingressus hominum experientia cepit? <a name=316> </a>
<LI>Pastor Aristaeus fugiens Peneia Tempe,<a name=317> </a>
<LI>amissis, ut fama, apibus morboque fameque,<a name=318> </a>
<LI>tristis ad extremi sacrum caput adstitit amnis<a name=319> </a>
<LI>multa querens atque hac adfatus voce parentem: <a name=320> </a>
<LI>`Mater, Cyrene mater, quae gurgitis huius<a name=321> </a>
<LI>ima tenes, quid me praeclara stirpe deorum,<a name=322> </a>
<LI>si modo, quem perhibes, pater est Thymbraeus Apollo,<a name=323> </a>
<LI>invisum fatis genuisti?  aut quo tibi nostri<a name=324> </a>
<LI>pulsus amor?  quid me caelum sperare iubebas? <a name=325> </a>
<LI>En etiam hunc ipsum vitae mortalis honorem,<a name=326> </a>
<LI>quem mihi vix frugum et pecudum custodia sollers<a name=327> </a>
<LI>omnia temptanti extuderat, te matre relinquo. <a name=328> </a>
<LI>Quin age et ipsa manu felices erue silvas,<a name=329> </a>
<LI>fer stabulis inimicum ignem atque interfice messes,<a name=330> </a>
<LI>ure sata et validam in vites molire bipennem,<a name=331> </a>
<LI>tanta meae si te ceperunt taedia laudis.'<a name=332> </a>
<LI>At mater sonitum thalamo sub fluminis alti<a name=333> </a>
<LI>sensit.  Eam circum Milesia vellera Nymphae<a name=334> </a>
<LI>carpebant hyali saturo fucata colore,<a name=335> </a>
<LI>drymoque Xanthoque Ligeaque Phyllodoceque,<a name=336> </a>
<LI>caesariem effusae nitidam per candida colla,<a name=337> </a>
<LI>Nesaee Spioque Thaliaque Cymodoceque,<a name=338> </a>
<LI>Cydippeque et flava Lycorias, altera virgo,<a name=339> </a>
<LI>altera tum primos Lucinae experta labores,<a name=340> </a>
<LI>Clioque et Beroe soror, Oceanitides ambae,<a name=341> </a>
<LI>ambae auro, pictis incinctae pellibus ambae,<a name=342> </a>
<LI>atque Ephyre atque Opis et Asia Deiopea<a name=343> </a>
<LI>et tandem positis velox Arethusa sagittis. <a name=344> </a>
<LI>Inter quas curam Clymene narrabat inanem <a name=345> </a>
<LI>Vulcani Martisque dolos et dulcia furta,<a name=346> </a>
<LI>aque Chao densos divum numerabat amores<a name=347> </a>
<LI>carmine quo captae dum fusis mollia pensa<a name=348> </a>
<LI>devolvunt, iterum maternas impulit aures<a name=349> </a>
<LI>luctus Aristaei, vitreisque sedilibus omnes <a name=350> </a>
<LI>obstipuere; sed ante alias Arethusa sorores<a name=351> </a>
<LI>prospiciens summa flavum caput extulit unda<a name=352> </a>
<LI>et procul:  `O gemitu non frustra exterrita tanto,<a name=353> </a>
<LI>Cyrene soror, ipse tibi, tua maxima cura,<a name=354> </a>
<LI>tristis Aristaeus Penei genitoris ad undam <a name=355> </a>
<LI>stat lacrimans et te crudelem nomine dicit.'<a name=356> </a>
<LI>Huic percussa nova mentem formidine mater,<a name=357> </a>
<LI>`duc, age, duc ad nos; fas illi limina divum<a name=358> </a>
<LI>tangere,' ait.  Simul alta iubet discedere late<a name=359> </a>
<LI>flumina, qua iuvenis gressus inferret.  At illum <a name=360> </a>
<LI>curvata in montis faciem circumstetit unda<a name=361> </a>
<LI>accepitque sinu vasto misitque sub amnem. <a name=362> </a>
<LI>Iamque domum mirans genetricis et umida regna<a name=363> </a>
<LI>speluncisque lacus clausos lucosque sonantes<a name=364> </a>
<LI>ibat et ingenti motu stupefactus aquarum <a name=365> </a>
<LI>omnia sub magna labentia flumina terra<a name=366> </a>
<LI>spectabat diversa locis, Phasimque Lycumque<a name=367> </a>
<LI>et caput, unde altus primum se erumpit Enipeus<a name=368> </a>
<LI>unde pater Tiberinus et unde Aniena fluenta<a name=369> </a>
<LI>saxosusque sonans Hypanis Mysusque Caicus,<a name=370> </a>
<LI>et gemina auratus taurino cornua vultu<a name=371> </a>
<LI>Eridanus, quo non alius per pinguia culta<a name=372> </a>
<LI>in mare purpureum violentior effluit amnis. <a name=373> </a>
<LI>Postquam est in thalami pendentia pumice tecta<a name=374> </a>
<LI>perventum et nati fletus cognovit inanes <a name=375> </a>
<LI>Cyrene, manibus liquidos dant ordine fontes<a name=376> </a>
<LI>germanae tonsisque ferunt mantelia villis;<a name=377> </a>
<LI>pars epulis onerant mensas et plena reponunt<a name=378> </a>
<LI>pocula, Panchaeis adolescunt ignibus arae;<a name=379> </a>
<LI>et mater, `Cape Maeonii carchesia Bacchi: <a name=380> </a>
<LI>Oceano libemus,' ait.  Simul ipsa precatur<a name=381> </a>
<LI>Oceanumque patrem rerum Nymphasque sorores<a name=382> </a>
<LI>centum quae silvas, centum quae flumina servant. <a name=383> </a>
<LI>Ter liquido ardentem perfundit nectare Vestam,<a name=384> </a>
<LI>ter flamma ad summum tecti subiecta reluxit. <a name=385> </a>
<LI>Omine quo firmans animum sic incipit ipsa: <a name=386> </a>
<LI>    `Est in Carphatio Neptuni gurgite vates<a name=387> </a>
<LI>caeruleus Proteus, magnum qui piscibus aequor<a name=388> </a>
<LI>et iuncto bipedum curru metitur equorum. <a name=389> </a>
<LI>Hic nunc Emathiae portus patriamque revisit <a name=390> </a>
<LI>Pallenen, hunc et Nymphae veneramur et ipse<a name=391> </a>
<LI>grandaevus Nereus; novit namque omnia vates,<a name=392> </a>
<LI>quae sint, quae fuerint, quae mox ventura trahantur;<a name=393> </a>
<LI>quippe ita Neptuno visum est, immania cuius<a name=394> </a>
<LI>armenta et turpes pascit sub gurgite phocas. <a name=395> </a>
<LI>Hic tibi, nate, prius vinclis capiendus, ut omnem<a name=396> </a>
<LI>expediat morbi causam eventusque secundet. <a name=397> </a>
<LI>Nam sine vi non ulla dabit praecepta, neque illum<a name=398> </a>
<LI>orando flectes; vim duram et vincula capto<a name=399> </a>
<LI>tende; doli circum haec demum frangentur inanes. <a name=400> </a>
<LI>Ipsa ego, te, medios cum sol accenderit aestus,<a name=401> </a>
<LI>cum sitiunt herbae et pecori iam gratior umbra est,<a name=402> </a>
<LI>in secreta senis ducam, quo fessus ab undis<a name=403> </a>
<LI>se recipit, facile ut somno adgrediare iacentem. <a name=404> </a>
<LI>Verum ubi correptum manibus vinclisque tenebis,<a name=405> </a>
<LI>tum variae eludent species atque ora ferarum<a name=406> </a>
<LI>Fiet enim subito sus horridus atraque tigris<a name=407> </a>
<LI>squamosusque draco et fulva cervice leaena,<a name=408> </a>
<LI>aut acrem flammae sonitum dabit atque ita vinclis<a name=409> </a>
<LI>excidet, aut in aquas tenues dilapsus abibit. <a name=410> </a>
<LI>Sed quanto ille magis formas se vertet in omnes,<a name=411> </a>
<LI>tanto, nate, magis contende tenacia vincla,<a name=412> </a>
<LI>donec talis erit mutato corpore, qualem<a name=413> </a>
<LI>videris, incepto tegeret cum lumina somno. <a name=414> </a>
<LI>    Haec ait et liquidum ambrosiae defundit odorem,<a name=415> </a>
<LI>quo totum nati corpus perduxit; at illi<a name=416> </a>
<LI>dulcis compositis spiravit crinibus aura<a name=417> </a>
<LI>atque habilis membris venit vigor.  Est specus ingens<a name=418> </a>
<LI>exesi latere in montis, quo plurima vento<a name=419> </a>
<LI>cogitur inque sinus scindit sese unda reductos,<a name=420> </a>
<LI>deprensis olim statio tutissima nautis;<a name=421> </a>
<LI>intus se vasti Proteus tegit obice saxi. <a name=422> </a>
<LI>Hic iuvenem in latebris aversum a lumine Nympha<a name=423> </a>
<LI>collocat; ipsa procul nebulis obscura resistit. <a name=424> </a>
<LI>Iam rapidus torrens sitientes Sirius Indos <a name=425> </a>
<LI>ardebat, caelo et medium sol igneus orbem<a name=426> </a>
<LI>hauserat; arebant herbae et cava flumina siccis<a name=427> </a>
<LI>faucibus ad limum radii tepefacta coquebant: <a name=428> </a>
<LI>cum Proteus consueta petens e fluctibus antra<a name=429> </a>
<LI>ibat; eum vasti circum gens umida ponti <a name=430> </a>
<LI>exsultans rorem late dispergit amarum. <a name=431> </a>
<LI>Sternunt se somno diversae in litore phocae. <a name=432> </a>
<LI>Ipse, velut stabuli custos in montibus olim,<a name=433> </a>
<LI>vesper ubi e pastu vitulos ad tecta reducit,<a name=434> </a>
<LI>auditisque lupos acuunt balatibus agni,<a name=435> </a>
<LI>considit scopulo medius numerumque recenset. <a name=436> </a>
<LI>Cuius Aristaeo quoniam est oblata facultas,<a name=437> </a>
<LI>vix defessa senem passus componere membra<a name=438> </a>
<LI>cum clamore ruit magno manicisque iacentem<a name=439> </a>
<LI>occupat.  Ille suae contra non immemor artis <a name=440> </a>
<LI>omnia transformat sese in miracula rerum,<a name=441> </a>
<LI>ignemque horribilemque feram fluviumque liquentem. <a name=442> </a>
<LI>Verum ubi nulla fugam reperit fallacia, victus<a name=443> </a>
<LI>in sese redit atque hominis tandem ore locutus: <a name=444> </a>
<LI>`Nam quis te, iuvenum confidentissime, nostras <a name=445> </a>
<LI>iussit adire domos?  Quidve hinc petis?' inquit.  At ille: <a name=446> </a>
<LI>`Scis, Proteu, scis ipse; neque est te fallere quicquam<a name=447> </a>
<LI>sed tu desine velle.  Deum praecepta secuti<a name=448> </a>
<LI>venimus hinc lapsis quaesitum oracula rebus. <a name=449> </a>
<LI>Tantum effatus.  Ad haec vates vi denique multa <a name=450> </a>
<LI>ardentes oculos intorsit lumine glauco<a name=451> </a>
<LI>et graviter frendens sic fatis ora resolvit. <a name=452> </a>
<LI>    Non te nullius exercent numinis irae;<a name=453> </a>
<LI>magna luis commissa:  tibi has miserabilis Orpheus<a name=454> </a>
<LI>haudquaquam ob meritum poenas, ni fata resistant,<a name=455> </a>
<LI>suscitat et rapta graviter pro coniuge saevit. <a name=456> </a>
<LI>Illa quidem, dum te fugeret per flumina praeceps,<a name=457> </a>
<LI>immanem ante pedes hydrum moritura puella<a name=458> </a>
<LI>servantem ripas alta non vidit in herba. <a name=459> </a>
<LI>At chorus aequalis Dryadum clamore supremos <a name=460> </a>
<LI>implerunt montes; flerunt Rhodopeiae arces<a name=461> </a>
<LI>altaque Pangaea et Rhesi mavortia tellus<a name=462> </a>
<LI>atque Getae atque Hebrus et Actias Orithyia. <a name=463> </a>
<LI>Ipse cava solans aegrum testudine amorem<a name=464> </a>
<LI>te, dulcis coniunx, te solo in litore secum,<a name=465> </a>
<LI>te veniente die, te decedente canebat. <a name=466> </a>
<LI>Taenarias etiam fauces, alta ostia Ditis,<a name=467> </a>
<LI>et caligantem nigra formidine lucum<a name=468> </a>
<LI>ingressus manesque adiit regemque tremendum<a name=469> </a>
<LI>nesciaque humanis precibus mansuescere corda. <a name=470> </a>
<LI>At cantu commotae Erebi de sedibus imis<a name=471> </a>
<LI>umbrae ibant tenues simulacraque luce carentum,<a name=472> </a>
<LI>quam multa in foliis avium se milia condunt<a name=473> </a>
<LI>vesper ubi aut hibernus agit de montibus imber,<a name=474> </a>
<LI>matres atque viri defunctaque corpora vita <a name=475> </a>
<LI>magnanimum heroum, pueri innuptaeque puellae,<a name=476> </a>
<LI>impositique rogis iuvenes ante ora parentum,<a name=477> </a>
<LI>quos circum limus niger et deformis harundo<a name=478> </a>
<LI>Cocyti tardaque palus inamabilis unda<a name=479> </a>
<LI>alligat et noviens Styx interfusa coercet. <a name=480> </a>
<LI>Quin ipsae stupuere domus atque intima Leti<a name=481> </a>
<LI>tartara caeruleosque implexae crinibus angues<a name=482> </a>
<LI>Eumenides, tenuitque inhians tria Cerberus ora<a name=483> </a>
<LI>atque Ixionii vento rota constitit orbis. <a name=484> </a>
<LI>Iamque pedem referens casus evaserat omnes;<a name=485> </a>
<LI>redditaque Eurydice superas veniebat ad auras,<a name=486> </a>
<LI>pone sequens, namque hanc dederat Proserpina legem,<a name=487> </a>
<LI>cum subita incautum dementia cepit amantem,<a name=488> </a>
<LI>ignoscenda quidem, scirent si ignoscere manes. <a name=489> </a>
<LI>Restitit Eurydicenque suam iam luce sub ipsa <a name=490> </a>
<LI>immemor heu! victusque animi respexit.  Ibi omnis<a name=491> </a>
<LI>effusus labor atque immitis rupta tyranni<a name=492> </a>
<LI>foedera, terque fragor stagnis auditus Avernis. <a name=493> </a>
<LI>Illa, Quis et me, inquit, miseram et te perdidit, Orpheu,<a name=494> </a>
<LI>quis tantus furor?  En iterum crudelia retro <a name=495> </a>
<LI>Fata vocant, conditque natantia lumina somnus. <a name=496> </a>
<LI>Iamque vale:  feror ingenti circumdata nocte<a name=497> </a>
<LI>invalidasque tibi tendens, heu non tua, palmas!<a name=498> </a>
<LI>dixit et ex oculis subito, ceu fumus in auras<a name=499> </a>
<LI>commixtus tenues, fugit diversa, neque illum,<a name=500> </a>
<LI>prensantem nequiquam umbras et multa volentem<a name=501> </a>
<LI>dicere, praeterea vidit, nec portitor Orci<a name=502> </a>
<LI>amplius obiectam passus transire paludem. <a name=503> </a>
<LI>Quid faceret?  Quo se rapta bis coniuge ferret? <a name=504> </a>
<LI>Quo fletu Manis, quae numina voce moveret? <a name=505> </a>
<LI>Illa quidem Stygia nabat iam frigida cumba. <a name=506> </a>
<LI>Septem illum totos perhibent ex ordine menses<a name=507> </a>
<LI>rupe sub aeria deserti ad Strymonis undam<a name=508> </a>
<LI>flesse sibi et gelidis haec evolvisse sub antris<a name=509> </a>
<LI>mulcentem tigres et agentem carmine quercus;<a name=510> </a>
<LI>qualis populea maerens philomela sub umbra<a name=511> </a>
<LI>amissos queritur fetus, quos durus arator<a name=512> </a>
<LI>observans nido implumes detraxit; at illa<a name=513> </a>
<LI>flet noctem ramoque sedens miserabile carmen<a name=514> </a>
<LI>integrat et maestis late loca questibus implet. <a name=515> </a>
<LI>Nulla Venus, non ulli animum flexere hymenaei. <a name=516> </a>
<LI>Solus Hyperboreas glacies Tanaimque nivalem<a name=517> </a>
<LI>arvaque Rhipaeis numquam viduata pruinis<a name=518> </a>
<LI>lustrabat raptam Eurydicen atque inrita Ditis<a name=519> </a>
<LI>dona querens; spretae Ciconum quo munere matres <a name=520> </a>
<LI>inter sacra deum nocturnique orgia Bacchi<a name=521> </a>
<LI>discerptum latos iuvenem sparsere per agros. <a name=522> </a>
<LI>Tum quoque marmorea caput a cervice revulsum<a name=523> </a>
<LI>gurgite cum medio portans Oeagrius Hebrus<a name=524> </a>
<LI>volveret, Eurydicen vox ipsa et frigida lingua <a name=525> </a>
<LI>ah miseram Eurydicen! anima fugiente vocabat: <a name=526> </a>
<LI>Eurydicen toto referebant flumine ripae. <a name=527> </a>
<LI>    Haec Proteus, et se iactu dedit aequor in altum,<a name=528> </a>
<LI>quaque dedit, spumantem undam sub vertice torsit. <a name=529> </a>
<LI>At non Cyrene; namque ultro adfata timentem: <a name=530> </a>
<LI>    `Nate, licet tristes animo deponere curas. <a name=531> </a>
<LI>Haec omnis morbi causa; hinc miserabile Nymphae,<a name=532> </a>
<LI>cum quibus illa choros lucis agitabat in altis,<a name=533> </a>
<LI>exitium misere apibus.  Tu munera supplex<a name=534> </a>
<LI>tende petens pacem et faciles venerare Napaeas;<a name=535> </a>
<LI>namque dabunt veniam votis irasque remittent. <a name=536> </a>
<LI>Sed modus orandi qui sit, prius ordine dicam. <a name=537> </a>
<LI>Quattuor eximios praestanti corpore tauros,<a name=538> </a>
<LI>qui tibi nunc viridis depascunt summa Lycaei,<a name=539> </a>
<LI>delige et intacta totidem cervice iuvencas. <a name=540> </a>
<LI>Quattuor his aras alta ad delubra dearum<a name=541> </a>
<LI>constitue et sacrum iugulis demitte cruorem,<a name=542> </a>
<LI>corporaque ipsa boum frondoso desere luco. <a name=543> </a>
<LI>Post, ubi nona suos Aurora ostenderit ortus,<a name=544> </a>
<LI>inferias Orphei Lethaea papavera mittes <a name=545> </a>
<LI>et nigram mactabis ovem lucumque revises: <a name=546> </a>
<LI>placatam Eurydicen vitula venerabere caesa. <a name=547> </a>
<LI>    Haud mora; continuo matris praecepta facessit;<a name=548> </a>
<LI>ad delubra venit, monstratas excitat aras,<a name=549> </a>
<LI>quattuor eximios praestanti corpore tauros <a name=550> </a>
<LI>ducit et intacta totidem cervice iuvencas. <a name=551> </a>
<LI>Post, ubi nona suos Aurora induxerat ortus,<a name=552> </a>
<LI>inferias Orphei mittit lucumque revisit. <a name=553> </a>
<LI>Hic vero subitum ac dictu mirabile monstrum<a name=554> </a>
<LI>adspiciunt, liquefacta boum per viscera toto <a name=555> </a>
<LI>stridere apes utero et ruptis effervere costis,<a name=556> </a>
<LI>immensasque trahi nubes, iamque arbore summa<a name=557> </a>
<LI>confluere et lentis uvam demittere ramis. <a name=558> </a>
<LI>    Haec super arvorum cultu pecorumque canebam<a name=559> </a>
<LI>et super arboribus, Caesar dum magnus ad altum <a name=560> </a>
<LI>fulminat Euphraten bello victorque volentes<a name=561> </a>
<LI>per populos dat iura viamque adfectat Olympo. <a name=562> </a>
<LI>Illo Vergilium me tempore dulcis alebat<a name=563> </a>
<LI>Parthenope studiis florentem ignobilis oti,<a name=564> </a>
<LI>carmina qui lusi pastorum audaxque iuventa,<a name=565> </a>
<LI>Tityre, te patulae cecini sub tegmine fagi. <a name=566> </a>


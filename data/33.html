<P>
<P  align=center>PUBLI VERGILI MARNOIS
<P  align=center>GEORGICON
<P  align=center>LIBER II
<P>
<P>
<P><OL><LI>HACTENUS arvorum cultus et sidera caeli,<a name=1> </a>
<LI>nunc te, Bacche, canam, nec non silvestria tecum<a name=2> </a>
<LI>virgulta et prolem tarde crescentis olivae. <a name=3> </a>
<LI>Huc, pater o Lenaee - tuis hic omnia plena<a name=4> </a>
<LI>muneribus, tibi pampineo gravidus autumno<a name=5> </a>
<LI>floret ager, spumat plenis vindemia labris - <a name=6> </a>
<LI>huc, pater o Lenaee, veni nudataque musto<a name=7> </a>
<LI>tingue novo mecum direptis crura cothurnis. <a name=8> </a>
<LI>    Principio arboribus varia est natura creandis. <a name=9> </a>
<LI>namque aliae nullis hominum cogentibus ipsae<a name=10> </a>
<LI>sponte sua veniunt camposque et flumina late<a name=11> </a>
<LI>curva tenent, ut molle siler lentaeque genestae,<a name=12> </a>
<LI>populus et glauca canentia fronde salicta;<a name=13> </a>
<LI>pars autem posito surgunt de semine, ut altae<a name=14> </a>
<LI>castaneae nemorumque Iovi quae maxima frondet<a name=15> </a>
<LI>aesculus atque habitae Grais oracula quercus. <a name=16> </a>
<LI>Pullulat ab radice aliis densissima silva,<a name=17> </a>
<LI>ut cerasis ulmisque; etiam Parnasia laurus<a name=18> </a>
<LI>parva sub ingenti matris se subicit umbra. <a name=19> </a>
<LI>Hos natura modos primum dedit, his genus omne<a name=20> </a>
<LI>silvarum fruticumque viret nemorumque sacrorum. <a name=21> </a>
<LI>    Sunt aliae, quas ipse via sibi repperit usus. <a name=22> </a>
<LI>Hic plantas tenero abscindens de corpore matrum<a name=23> </a>
<LI>deposuit sulcis, hic stirpes obruit arvo<a name=24> </a>
<LI>quadrifidasque sudes et acuto robore vallos;<a name=25> </a>
<LI>silvarumque aliae pressos propaginis arcus<a name=26> </a>
<LI>exspectant et viva sua plantaria terra;<a name=27> </a>
<LI>nil radicis egent aliae summumque putator<a name=28> </a>
<LI>haud dubitat terrae referens mandare cacumen. <a name=29> </a>
<LI>Quin et caudicibus sectis - mirabile dictu - <a name=30> </a>
<LI>truditur e sicco radix oleagina ligno. <a name=31> </a>
<LI>Et saepe alterius ramos inpune videmus<a name=32> </a>
<LI>vertere in alterius mutatamque insita mala<a name=33> </a>
<LI>ferre pirum et prunis lapidosa rubescere corna. <a name=34> </a>
<LI>    Quare agite o proprios generatim discite cultus,<a name=35> </a>
<LI>agricolae, fructusque feros mollite colendo,<a name=36> </a>
<LI>neu segnes iaceant terrae.  Iuvat Ismara Baccho<a name=37> </a>
<LI>conserere atque olea magnum vestire Taburnum. <a name=38> </a>
<LI>Tuque ades inceptumque una decurre laborem,<a name=39> </a>
<LI>O decus, o famae merito pars maxima nostrae,<a name=40> </a>
<LI>Maecenas, pelagoque volans da vela patenti;<a name=41> </a>
<LI>non ego cuncta meis amplecti versibus opto,<a name=42> </a>
<LI>non, mihi si linguae centum sint oraque centum,<a name=43> </a>
<LI>ferrea vox; ades et primi lege litoris oram. <a name=44> </a>
<LI>In manibus terrae; non hic te carmine ficto<a name=45> </a>
<LI>atque per ambages et longa exorsa tenebo. <a name=46> </a>
<LI>    Sponte sua quae se tollunt in luminis oras,<a name=47> </a>
<LI>infecunda quidem, sed laeta et fortia surgunt;<a name=48> </a>
<LI>quippe solo natura subest.  Tamen haec quoque, si quis<a name=49> </a>
<LI>inserat aut scrobibus mandet mutata subactis,<a name=50> </a>
<LI>exuerint silvestrem animum cultuque frequenti<a name=51> </a>
<LI>in quascumque voles artis haud tarda sequentur. <a name=52> </a>
<LI>Nec non et sterilis, quae stirpibus exit ab imis,<a name=53> </a>
<LI>hoc faciat, vacuos si sit digesta per agros;<a name=54> </a>
<LI>nunc altae frondes et rami matris opacant<a name=55> </a>
<LI>crescentique adimunt fetus uruntque ferentem. <a name=56> </a>
<LI>Iam quae seminibus iactis se sustulit arbos<a name=57> </a>
<LI>tarda venit seris factura nepotibus umbram,<a name=58> </a>
<LI>pomaque degenerant sucos oblita priores<a name=59> </a>
<LI>et turpis avibus praedam fert uva racemos. <a name=60> </a>
<LI>Scilicet omnibus est labor inpendendus et omnes<a name=61> </a>
<LI>cogendae in sulcum ac multa mercede domandae. <a name=62> </a>
<LI>Sed truncis oleae melius, propagine vites<a name=63> </a>
<LI>respondent, solido Paphiae de robore myrtus;<a name=64> </a>
<LI>plantis et durae coryli nascuntur et ingens<a name=65> </a>
<LI>fraxinus Herculeaeque arbos umbrosa coronae<a name=66> </a>
<LI>Chaoniique patris glandes, etiam ardua palma<a name=67> </a>
<LI>nascitur et casus abies visura marinos. <a name=68> </a>
<LI>    Inseritur vero et fetu nucis arbutus horrida,<a name=69> </a>
<LI>et steriles platani malos gessere valentis;<a name=70> </a>
<LI>castaneae fagus, ornusque incanuit albo<a name=71> </a>
<LI>flore piri glandemque sues fregere sub ulmis. <a name=72> </a>
<LI>Nec modus inserere atque oculos inponere simplex. <a name=73> </a>
<LI>Nam qua se medio trudunt de cortice gemmae<a name=74> </a>
<LI>et tenuis rumpunt tunicas, angustus in ipso<a name=75> </a>
<LI>fit nodo sinus:  huc aliena ex arbore germen<a name=76> </a>
<LI>includunt udoque docent inolescere libro. <a name=77> </a>
<LI>Aut rursum enodes trunci resecantur et alte<a name=78> </a>
<LI>finditur in solidum cuneis via, deinde feraces<a name=79> </a>
<LI>plantae inmittuntur:  nec longum tempus, et ingens<a name=80> </a>
<LI>exsilit ad caelum ramis felicibus arbos<a name=81> </a>
<LI>miraturque novas frondes et non sua poma. <a name=82> </a>
<LI>    Praeterea genus haud unum nec fortibus ulmis<a name=83> </a>
<LI>nec salici lotoque neque Idaeis cyparissis,<a name=84> </a>
<LI>nec pingues unam in faciem nascuntur olivae,<a name=85> </a>
<LI>orchades et radii et amara pausia baca<a name=86> </a>
<LI>pomaque et Alcinoi silvae, nec surculus idem<a name=87> </a>
<LI>Crustumiis Syriisque piris gravibusque volemis. <a name=88> </a>
<LI>Non eadem arboribus pendet vindemia nostris,<a name=89> </a>
<LI>quam Methymnaeo carpit de palmite Lesbos;<a name=90> </a>
<LI>sunt Thasiae vites, sunt et Mareotides albae,<a name=91> </a>
<LI>pinguibus hae terris habiles, levioribus illae,<a name=92> </a>
<LI>et passo Psithia utilior tenuisque Lageos<a name=93> </a>
<LI>temptatura pedes olim vincturaque linguam,<a name=94> </a>
<LI>purpureae preciaeque, et quo te carmine dicam,<a name=95> </a>
<LI>Rhaetica?  Nec cellis ideo contende Falernis. <a name=96> </a>
<LI>Sunt et Amineae vites, firmissima vina,<a name=97> </a>
<LI>Tmolius adsurgit quibus et rex ipse Phanaeus;<a name=98> </a>
<LI>Argitisque minor, cui non certaverit ulla<a name=99> </a>
<LI>aut tantum fluere aut totidem durare per annos. <a name=100> </a>
<LI>Non ego te, Dis et mensis accepta secundis,<a name=101> </a>
<LI>transierim, Rhodia, et tumidis, Bumaste, racemis. <a name=102> </a>
<LI>Sed neque quam multae species nec nomina quae sint,<a name=103> </a>
<LI>est numerus; neque enim numero conprendere refert;<a name=104> </a>
<LI>quem qui scire velit, Libyci velit aequoris idem<a name=105> </a>
<LI>discere quam multae Zephyro turbentur harenae,<a name=106> </a>
<LI>aut ubi navigiis violentior incidit Eurus,<a name=107> </a>
<LI>nosse, quot Ionii veniant ad litora fluctus. <a name=108> </a>
<LI>    Nec vero terrae ferre omnes omnia possunt. <a name=109> </a>
<LI>fluminibus salices crassisque paludibus alni<a name=110> </a>
<LI>nascuntur, steriles saxosis montibus orni;<a name=111> </a>
<LI>litora myrtetis laetissima; denique apertos<a name=112> </a>
<LI>Bacchus amat collis, aquilonem et frigora taxi. <a name=113> </a>
<LI>Aspice et extremis domitum cultoribus orbem<a name=114> </a>
<LI>Eoasque domos Arabum pictosque Gelonos: <a name=115> </a>
<LI>divisae arboribus patriae.  Sola India nigrum<a name=116> </a>
<LI>fert ebenum, solis est turea virga Sabaeis. <a name=117> </a>
<LI>Quid tibi odorato referam sudantia ligno<a name=118> </a>
<LI>balsamaque et bacas semper frondentis acanthi? <a name=119> </a>
<LI>Quid nemora Aethiopum molli canentia lana,<a name=120> </a>
<LI>velleraque ut foliis depectant tenuia Seres;<a name=121> </a>
<LI>aut quos Oceano propior gerit India lucos,<a name=122> </a>
<LI>extremi sinus orbis, ubi aera vincere summum<a name=123> </a>
<LI>arboris haud ullae iactu potuere sagittae? <a name=124> </a>
<LI>Et gens illa quidem sumptis non tarda pharetris. <a name=125> </a>
<LI>Media fert tristis sucos tardumque saporem<a name=126> </a>
<LI>felicis mali, quo non praesentius ullum,<a name=127> </a>
<LI>pocula si quando saevae infecere novercae,<a name=128> </a>
<LI>miscueruntque herbas et non innoxia verba,<a name=129> </a>
<LI>auxilium venit ac membris agit atra venena. <a name=130> </a>
<LI>Ipsa ingens arbos faciemque simillima lauro;<a name=131> </a>
<LI>et, si non alium late iactaret odorem,<a name=132> </a>
<LI>laurus erat; folia haud ullis labentia ventis;<a name=133> </a>
<LI>flos ad prima tenax; animas et olentia Medi<a name=134> </a>
<LI>ora fovent illo et senibus medicantur anhelis. <a name=135> </a>
<LI>sed neque Medorum, silvae ditissima, terra,<a name=136> </a>
<LI>nec pulcher Ganges atque auro turbidus Hermus<a name=137> </a>
<LI>laudibus Italiae certent, non Bactra neque Indi<a name=138> </a>
<LI>totaque turiferis Panchaia pinguis harenis. <a name=139> </a>
<LI>Haec loca non tauri spirantes naribus ignem<a name=140> </a>
<LI>invertere satis inmanis dentibus hydri<a name=141> </a>
<LI>nec galeis densisque virum seges horruit hastis;<a name=142> </a>
<LI>sed gravidae fruges et Bacchi Massicus humor<a name=143> </a>
<LI>inplevere; tenent oleae armentaque laeta. <a name=144> </a>
<LI>Hinc bellator equus campo sese arduus infert;<a name=145> </a>
<LI>hinc albi, Clitumne, greges et maxima taurus<a name=146> </a>
<LI>victima, saepe tuo perfusi flumine sacro,<a name=147> </a>
<LI>Romanos ad templa deum duxere triumphos. <a name=148> </a>
<LI>Hic ver adsiduum atque alienis mensibus aestas<a name=149> </a>
<LI>bis gravidae pecudes, bis pomis utilis arbos. <a name=150> </a>
<LI>At rabidae tigres absunt et saeva leonum<a name=151> </a>
<LI>semina nec miseros fallunt aconita legentis<a name=152> </a>
<LI>nec rapit inmensos orbis per humum neque tanto<a name=153> </a>
<LI>squameus in spiram tractu se colligit anguis. <a name=154> </a>
<LI>Adde tot egregias urbes operumque laborem,<a name=155> </a>
<LI>tot congesta manu praeruptis oppida saxis<a name=156> </a>
<LI>fluminaque antiquos subter labentia muros. <a name=157> </a>
<LI>An mare, quod supra, memorem, quodque adluit infra<a name=158> </a>
<LI>anne lacus tantos?  Te, Lari maxume, teque,<a name=159> </a>
<LI>fluctibus et fremitu adsurgens Benace marino<a name=160> </a>
<LI>an memorem portus Lucrinoque addita claustra<a name=161> </a>
<LI>atque indignatum magnis stridoribus aequor<a name=162> </a>
<LI>Iulia qua ponto longe sonat unda refuso<a name=163> </a>
<LI>Tyrrhenusque fretis inmittitur aestus Avernis? <a name=164> </a>
<LI>Haec eadem argenti rivos aerisque metalla<a name=165> </a>
<LI>ostendit venis atque auro plurima fluxit. <a name=166> </a>
<LI>Haec genus acre virum, Marsos pubemque Sabellam<a name=167> </a>
<LI>adsuetumque malo Ligurem Volscosque verutos<a name=168> </a>
<LI>extulit, haec Decios, Marios, magnosque Camillos,<a name=169> </a>
<LI>Scipiadas duros bello et te, maxume Caesar,<a name=170> </a>
<LI>qui nunc extremis Asiae iam victor in oris<a name=171> </a>
<LI>inbellem avertis Romanis arcibus Indum. <a name=172> </a>
<LI>Salve, magna parens frugum, Saturnia tellus,<a name=173> </a>
<LI>magna virum; tibi res antiquae laudis et artem<a name=174> </a>
<LI>ingredior, sanctos ausus recludere fontis,<a name=175> </a>
<LI>Ascraeumque cano Romana per oppida carmen. <a name=176> </a>
<LI>    Nunc locus arvorum ingeniis:  quae robora cuique,<a name=177> </a>
<LI>quis color et quae sit rebus natura ferendis. <a name=178> </a>
<LI>Difficiles primum terrae collesque maligni,<a name=179> </a>
<LI>tenuis ubi argilla et dumosis calculus arvis,<a name=180> </a>
<LI>Palladia gaudent silva vivacis olivae. <a name=181> </a>
<LI>Indicio est tractu surgens oleaster eodem<a name=182> </a>
<LI>plurimus et strati bacis silvestribus agri. <a name=183> </a>
<LI>At quae pinguis humus dulcique uligine laeta,<a name=184> </a>
<LI>quique frequens herbis et fertilis ubere campus - <a name=185> </a>
<LI>qualem saepe cava montis convalle solemus<a name=186> </a>
<LI>despicere; huc summis liquuntur rupibus amnes<a name=187> </a>
<LI>felicemque trahunt limum - quique editus austro<a name=188> </a>
<LI>et filicem curvis invisam pascit aratris: <a name=189> </a>
<LI>hic tibi praevalidas olim multoque fluentis<a name=190> </a>
<LI>sufficiet Baccho vitis, hic fertilis uvae,<a name=191> </a>
<LI>hic laticis, qualem pateris libamus et auro,<a name=192> </a>
<LI>inflavit cum pinguis ebur Tyrrhenus ad aras,<a name=193> </a>
<LI>lancibus et pandis fumantia reddimus exta. <a name=194> </a>
<LI>Sin armenta magis studium vitulosque tueri<a name=195> </a>
<LI>aut ovium fetum aut urentis culta capellas,<a name=196> </a>
<LI>saltus et saturi petito longinqua Tarenti<a name=197> </a>
<LI>et qualem infelix amisit Mantua campum,<a name=198> </a>
<LI>pascentem niveos herboso flumine cycnos;<a name=199> </a>
<LI>non liquidi gregibus fontes, non gramina deerunt;<a name=200> </a>
<LI>et, quantum longis carpent armenta diebus,<a name=201> </a>
<LI>exigua tantum gelidus ros nocte reponet. <a name=202> </a>
<LI>Nigra fere et presso pinguis sub vomere terra<a name=203> </a>
<LI>et cui putre solum, - namque hoc imitamur arando - <a name=204> </a>
<LI>optima frumentis; non ullo ex aequore cernes<a name=205> </a>
<LI>plura domum tardis decedere plaustra iuvencis;<a name=206> </a>
<LI>aut unde iratus silvam devexit arator<a name=207> </a>
<LI>et nemora evertit multos ignava per annos<a name=208> </a>
<LI>antiquasque domos avium cum stirpibus imis<a name=209> </a>
<LI>eruit; illae altum nidis petiere relictis,<a name=210> </a>
<LI>at rudis enituit inpulso vomere campus. <a name=211> </a>
<LI>Nam ieiuna quidem clivosi glarea ruris<a name=212> </a>
<LI>vix humilis apibus casias roremque ministrat;<a name=213> </a>
<LI>et tophus scaber et nigris exesa chelydris<a name=214> </a>
<LI>creta negant alios aeque serpentibus agros<a name=215> </a>
<LI>dulcem ferre cibum et curvas praebere latebras. <a name=216> </a>
<LI>Quae tenuem exhalat nebulam fumosque volucris<a name=217> </a>
<LI>et bibit humorem et, cum volt, ex se ipsa remittit<a name=218> </a>
<LI>quaeque suo semper viridi se gramine vestit<a name=219> </a>
<LI>nec scabie et salsa laedit robigine ferrum: <a name=220> </a>
<LI>illa tibi laetis intexet vitibus ulmos,<a name=221> </a>
<LI>illa ferax oleo est, illam experiere colendo<a name=222> </a>
<LI>et facilem pecori et patientem vomeris unci. <a name=223> </a>
<LI>Talem dives arat Capua et vicina Vesevo<a name=224> </a>
<LI>ora iugo et vacuis Clanius non aequus Acerris. <a name=225> </a>
<LI>    Nunc, quo quamque modo possis cognoscere, dicam. <a name=226> </a>
<LI>Rara sit an supra morem si densa requires - <a name=227> </a>
<LI>altera frumentis quoniam favet, altera Baccho,<a name=228> </a>
<LI>densa magis Cereri, rarissima quaeque Lyaeo - <a name=229> </a>
<LI>ante locum capies oculis alteque iubebis<a name=230> </a>
<LI>in solido puteum demitti omnemque repones<a name=231> </a>
<LI>rursus humum et pedibus summas aequabis harenas. <a name=232> </a>
<LI>Si deerunt, rarum pecorique et vitibus almis<a name=233> </a>
<LI>aptius uber erit; sin in sua posse negabunt<a name=234> </a>
<LI>ire loca et scrobibus superabit terra repletis,<a name=235> </a>
<LI>spissus ager; glaebas cunctantis crassaque terga<a name=236> </a>
<LI>exspecta et validis terram proscinde iuvencis. <a name=237> </a>
<LI>Salsa autem tellus et quae perhibetur amara,<a name=238> </a>
<LI>frugibus infelix - ea nec mansuescit arando<a name=239> </a>
<LI>nec Baccho genus aut pomis sua nomina servat - <a name=240> </a>
<LI>tale dabit specimen:  tu spisso vimine qualos<a name=241> </a>
<LI>colaque prelorum fumosis deripe tectis;<a name=242> </a>
<LI>huc ager ille malus dulcesque a fontibus undae<a name=243> </a>
<LI>ad plenum calcentur; aqua eluctabitur omnis<a name=244> </a>
<LI>scilicet, et grandes ibunt per vimina guttae;<a name=245> </a>
<LI>at sapor indicium faciet manifestus et ora<a name=246> </a>
<LI>tristia temptantum sensu torquebit amaro. <a name=247> </a>
<LI>Pinguis item quae sit tellus, hoc denique pacto<a name=248> </a>
<LI>discimus:  haud umquam manibus iactata fatiscit,<a name=249> </a>
<LI>sed picis in morem ad digitos lentescit habendo. <a name=250> </a>
<LI>Humida maiores herbas alit, ipsaque iusto<a name=251> </a>
<LI>laetior.  Ah nimium ne sit mihi fertilis illa<a name=252> </a>
<LI>nec se praevalidam primis ostendat aristis!<a name=253> </a>
<LI>Quae gravis est, ipso tacitam se pondere prodit,<a name=254> </a>
<LI>quaeque levis.  Promptum est oculis praediscere nigram,<a name=255> </a>
<LI>et quis cui color.  At sceleratum exquirere frigus<a name=256> </a>
<LI>difficile est:  piceae tantum taxique nocentes<a name=257> </a>
<LI>interdum aut hederae pandunt vestigia nigrae<a name=258> </a>
<LI>his animadversis terram multo ante memento<a name=259> </a>
<LI>excoquere et magnos scrobibus concidere montis,<a name=260> </a>
<LI>ante supinatas aquiloni ostendere glaebas,<a name=261> </a>
<LI>quam laetum infodias vitis genus.  Optima putri<a name=262> </a>
<LI>arva solo:  id venti curant gelidaeque pruinae<a name=263> </a>
<LI>et labefacta movens robustus iugera fossor. <a name=264> </a>
<LI>Ac si quos haud ulla viros vigilantia fugit,<a name=265> </a>
<LI>ante locum similem exquirunt, ubi prima paretur<a name=266> </a>
<LI>arboribus seges et quo mox digesta feratur,<a name=267> </a>
<LI>mutatam ignorent subito ne semina matrem. <a name=268> </a>
<LI>Quin etiam caeli regionem in cortice signant,<a name=269> </a>
<LI>ut, quo quaeque modo steterit, qua parte calores<a name=270> </a>
<LI>Austrinos tulerit, quae terga obverterit axi,<a name=271> </a>
<LI>restituant:  adeo in teneris consuescere multum est. <a name=272> </a>
<LI>Collibus an plano melius sit ponere vitem,<a name=273> </a>
<LI>quaere prius.  Si pinguis agros metabere campi,<a name=274> </a>
<LI>densa sere; in denso non segnior ubere Bacchus;<a name=275> </a>
<LI>sin tumulis adclive solum collisque supinos,<a name=276> </a>
<LI>indulge ordinibus, nec setius omnis in unguem<a name=277> </a>
<LI>arboribus positis secto via limite quadret. <a name=278> </a>
<LI>Ut saepe ingenti bello cum longa cohortis<a name=279> </a>
<LI>explicuit legio et campo stetit agmen aperto,<a name=280> </a>
<LI>directaeque acies, ac late fluctuat omnis<a name=281> </a>
<LI>aere renidenti tellus, necdum horrida miscent<a name=282> </a>
<LI>proelia, sed dubius mediis Mars errat in armis: <a name=283> </a>
<LI>omnia sint paribus numeris dimensa viarum;<a name=284> </a>
<LI>non animum modo uti pascat prospectus inanem,<a name=285> </a>
<LI>sed quia non aliter viris dabit omnibus aequas<a name=286> </a>
<LI>terra neque in vacuum poterunt se extendere rami. <a name=287> </a>
<LI>    Forsitan et scrobibus quae sint fastigia quaeras. <a name=288> </a>
<LI>ausim vel tenui vitem committere sulco. <a name=289> </a>
<LI>Altior ac penitus terrae defigitur arbos,<a name=290> </a>
<LI>aesculus in primis, quae quantum vertice ad auras<a name=291> </a>
<LI>aetherias, tantum radice in Tartara tendit. <a name=292> </a>
<LI>Ergo non hiemes illam, non flabra neque imbres<a name=293> </a>
<LI>convellunt; inmota manet, multosque nepotes,<a name=294> </a>
<LI>multa virum volvens durando saecula vincit. <a name=295> </a>
<LI>Tum fortis late ramos et bracchia pandens<a name=296> </a>
<LI>huc illuc, media ipsa ingentem sustinet umbram. <a name=297> </a>
<LI>    Neve tibi ad solem vergant vineta cadentem,<a name=298> </a>
<LI>Neve inter vitis corylum sere, neve flagella<a name=299> </a>
<LI>summa pete aut summa defringe ex arbore plantas<a name=300> </a>
<LI>tantus amor terrae - neu ferro laede retunso<a name=301> </a>
<LI>semina, neve oleae silvestris insere truncos: <a name=302> </a>
<LI>nam saepe incautis pastoribus excidit ignis,<a name=303> </a>
<LI>qui furtim pingui primum sub cortice tectus<a name=304> </a>
<LI>robora conprendit frondesque elapsus in altas<a name=305> </a>
<LI>ingentem caelo sonitum dedit; inde secutus<a name=306> </a>
<LI>per ramos victor perque alta cacumina regnat<a name=307> </a>
<LI>et totum involvit flammis nemus et ruit atram<a name=308> </a>
<LI>ad caelum picea crassus caligine nubem,<a name=309> </a>
<LI>praesertim si tempestas a vertice silvis<a name=310> </a>
<LI>incubuit glomeratque ferens incendia ventus. <a name=311> </a>
<LI>Hoc ubi, non a stirpe valent caesaeque reverti<a name=312> </a>
<LI>possunt atque ima similes revirescere terra;<a name=313> </a>
<LI>infelix superat foliis oleaster amaris. <a name=314> </a>
<LI>    Nec tibi tam prudens quisquam persuadeat auctor<a name=315> </a>
<LI>tellurem Borea rigidam spirante movere. <a name=316> </a>
<LI>Rura gelu tum claudit hiems nec semine iacto<a name=317> </a>
<LI>concretam patitur radicem adfigere terrae. <a name=318> </a>
<LI>Optima vinetis satio, cum vere rubenti<a name=319> </a>
<LI>candida venit avis longis invisa colubris,<a name=320> </a>
<LI>prima vel autumni sub frigora, cum rapidus Sol<a name=321> </a>
<LI>nondum hiemem contingit equis, iam praeterit aestas. <a name=322> </a>
<LI>Ver adeo frondi nemorum, ver utile silvis;<a name=323> </a>
<LI>vere tument terrae et genitalia semina poscunt. <a name=324> </a>
<LI>Tum pater omnipotens fecundis imbribus Aether<a name=325> </a>
<LI>coniugis in gremium laetae descendit et omnis<a name=326> </a>
<LI>magnus alit magno commixtus corpore fetus. <a name=327> </a>
<LI>Avia tum resonant avibus virgulta canoris<a name=328> </a>
<LI>et Venerem certis repetunt armenta diebus;<a name=329> </a>
<LI>parturit almus ager Zephyrique tepentibus auris<a name=330> </a>
<LI>laxant arva sinus; superat tener omnibus humor;<a name=331> </a>
<LI>inque novos soles audent se germina tuto<a name=332> </a>
<LI>credere, nec metuit surgentis pampinus austros<a name=333> </a>
<LI>aut actum caelo magnis aquilonibus imbrem,<a name=334> </a>
<LI>sed trudit gemmas et frondes explicat omnis. <a name=335> </a>
<LI>Non alios prima crescentis origine mundi<a name=336> </a>
<LI>inluxisse dies aliumve habuisse tenorem<a name=337> </a>
<LI>crediderim:  ver illud erat, ver magnus agebat<a name=338> </a>
<LI>orbis et hibernis parcebant flatibus Euri,<a name=339> </a>
<LI>cum primae lucem pecudes hausere virumque<a name=340> </a>
<LI>terrea progenies duris caput extulit arvis,<a name=341> </a>
<LI>inmissaeque ferae silvis et sidera caelo. <a name=342> </a>
<LI>Nec res hunc tenerae possent perferre laborem,<a name=343> </a>
<LI>si non tanta quies iret frigusque caloremque<a name=344> </a>
<LI>inter, et exciperet caeli indulgentia terras. <a name=345> </a>
<LI>    Quod superest, quaecumque premes virgulta per agros,<a name=346> </a>
<LI>sparge fimo pingui et multa memor occule terra,<a name=347> </a>
<LI>aut lapidem bibulum aut squalentis infode conchas;<a name=348> </a>
<LI>inter enim labentur aquae tenuisque subibit<a name=349> </a>
<LI>halitus atque animos tollent sata; iamque reperti,<a name=350> </a>
<LI>qui saxo super atque ingentis pondere testae<a name=351> </a>
<LI>urgerent; hoc effusos munimen ad imbris,<a name=352> </a>
<LI>hoc, ubi hiulca siti findit canis aestifer arva. <a name=353> </a>
<LI>    Seminibus positis superest diducere terram<a name=354> </a>
<LI>saepius ad capita et duros iactare bidentis,<a name=355> </a>
<LI>aut presso exercere solum sub vomere et ipsa<a name=356> </a>
<LI>flectere luctantis inter vineta iuvencos;<a name=357> </a>
<LI>tum levis calamos et rasae hastilia virgae<a name=358> </a>
<LI>fraxineasque aptare sudes furcasque valentis,<a name=359> </a>
<LI>viribus eniti quarum et contemnere ventos<a name=360> </a>
<LI>adsuescant summasque sequi tabulata per ulmos. <a name=361> </a>
<LI>    Ac dum prima novis adolescit frondibus aetas,<a name=362> </a>
<LI>parcendum teneris, et dum se laetus ad auras<a name=363> </a>
<LI>palmes agit laxis per purum inmissus habenis,<a name=364> </a>
<LI>ipsa acie nondum falcis temptanda, sed uncis<a name=365> </a>
<LI>carpendae manibus frondes interque legendae. <a name=366> </a>
<LI>Inde ubi iam validis amplexae stirpibus ulmos<a name=367> </a>
<LI>exierint, tum stringe comas, tum bracchia tonde - <a name=368> </a>
<LI>ante reformidant ferrum - tum denique dura<a name=369> </a>
<LI>exerce imperia et ramos conpesce fluentis. <a name=370> </a>
<LI>    Texendae saepes etiam et pecus omne tenendum,<a name=371> </a>
<LI>praecipue dum frons tenera inprudensque laborum;<a name=372> </a>
<LI>cui super indignas hiemes solemque potentem<a name=373> </a>
<LI>silvestres uri adsidue capreaeque sequaces<a name=374> </a>
<LI>inludunt, pascuntur oves avidaeque iuvencae. <a name=375> </a>
<LI>Frigora nec tantum cana concreta pruina<a name=376> </a>
<LI>aut gravis incumbens scopulis arentibus aestas,<a name=377> </a>
<LI>quantum illi nocuere greges durique venenum<a name=378> </a>
<LI>dentis et admorso signata in stirpe cicatrix. <a name=379> </a>
<LI>Non aliam ob culpam Baccho caper omnibus aris<a name=380> </a>
<LI>caeditur et veteres ineunt proscaenia ludi<a name=381> </a>
<LI>praemiaque ingeniis pagos et compita circum<a name=382> </a>
<LI>thesidae posuere atque inter pocula laeti<a name=383> </a>
<LI>mollibus in pratis unctos saluere per utres. <a name=384> </a>
<LI>Nec non Ausonii, Troia gens missa, coloni<a name=385> </a>
<LI>versibus incomptis ludunt risuque soluto<a name=386> </a>
<LI>oraque corticibus sumunt horrenda cavatis<a name=387> </a>
<LI>et te, Bacche, vocant per carmina laeta tibique<a name=388> </a>
<LI>oscilla ex alta suspendunt mollia pinu. <a name=389> </a>
<LI>Hinc omnis largo pubescit vinea fetu,<a name=390> </a>
<LI>conplentur vallesque cavae saltusque profundi,<a name=391> </a>
<LI>et quocumque deus circum caput egit honestum. <a name=392> </a>
<LI>Ergo rite suum Baccho dicemus honorem<a name=393> </a>
<LI>carminibus patriis lancesque et liba feremus<a name=394> </a>
<LI>et ductus cornu stabit sacer hircus ad aram<a name=395> </a>
<LI>pinguiaque in veribus torrebimus exta colurnis. <a name=396> </a>
<LI>    Est etiam ille labor curandis vitibus alter,<a name=397> </a>
<LI>cui numquam exhausti satis est:  namque omne quot annis<a name=398> </a>
<LI>terque quaterque solum scindendum glebaque versis<a name=399> </a>
<LI>aeternum frangenda bidentibus, omne levandum<a name=400> </a>
<LI>fronde nemus.  Redit agricolis labor actus in orbem<a name=401> </a>
<LI>atque in se sua per vestigia volvitur annus. <a name=402> </a>
<LI>Ac iam olim, seras posuit cum vinea frondes,<a name=403> </a>
<LI>frigidus et silvis aquilo decussit honorem,<a name=404> </a>
<LI>iam tum acer curas venientem extendit in annum<a name=405> </a>
<LI>rusticus et curvo Saturni dente relictam<a name=406> </a>
<LI>persequitur vitem attondens fingitque putando. <a name=407> </a>
<LI>Primus humum fodito, primus devecta cremato<a name=408> </a>
<LI>sarmenta et vallos primus sub tecta referto;<a name=409> </a>
<LI>postremus metito.  Bis vitibus ingruit umbra,<a name=410> </a>
<LI>bis segetem densis obducunt sentibus herbae;<a name=411> </a>
<LI>durus uterque labor:  laudato ingentia rura,<a name=412> </a>
<LI>exiguum colito.  Nec non etiam aspera rusci<a name=413> </a>
<LI>vimina per silvam et ripis fluvialis arundo<a name=414> </a>
<LI>caeditur, incultique exercet cura salicti. <a name=415> </a>
<LI>Iam vinctae vites, iam falcem arbusta reponunt,<a name=416> </a>
<LI>iam canit effectos extremus vinitor antes: <a name=417> </a>
<LI>sollicitanda tamen tellus pulvisque movendus<a name=418> </a>
<LI>et iam maturis metuendus Iuppiter uvis. <a name=419> </a>
<LI>    Contra non ulla est oleis cultura; neque illae<a name=420> </a>
<LI>procurvam exspectant falcem rastrosque tenacis,<a name=421> </a>
<LI>cum semel haeserunt arvis aurasque tulerunt;<a name=422> </a>
<LI>ipsa satis tellus, cum dente recluditur unco,<a name=423> </a>
<LI>sufficit humorem et gravidas, cum vomere, fruges. <a name=424> </a>
<LI>Hoc pinguem et placitam Paci nutritor olivam. <a name=425> </a>
<LI>    Poma quoque, ut primum truncos sensere valentis<a name=426> </a>
<LI>et viris habuere suas, ad sidera raptim<a name=427> </a>
<LI>vi propria nituntur opisque haud indiga nostrae. <a name=428> </a>
<LI>Nec minus interea fetu nemus omne gravescit<a name=429> </a>
<LI>sanguineisque inculta rubent aviaria bacis. <a name=430> </a>
<LI>Tondentur cytisi, taedas silva alta ministrat,<a name=431> </a>
<LI>pascunturque ignes nocturni et lumina fundunt. <a name=432> </a>
<LI>Et dubitant homines serere atque inpendere curam<a name=433> </a>
<LI>quid maiora sequar? - salices humilesque genestae<a name=434> </a>
<LI>aut illae pecori frondem aut pastoribus umbram<a name=435> </a>
<LI>Sufficiunt saepemque satis et pabula melli - <a name=436> </a>
<LI>et iuvat undantem buxo spectare Cytorum<a name=437> </a>
<LI>naryciaeque picis lucos, iuvat arva videre<a name=438> </a>
<LI>non rastris, hominum non ulli obnoxia curae. <a name=439> </a>
<LI>Ipsae Caucasio steriles in vertice silvae,<a name=440> </a>
<LI>quas animosi Euri adsidue franguntque feruntque,<a name=441> </a>
<LI>dant alios aliae fetus, dant utile lignum<a name=442> </a>
<LI>navigiis pinus, domibus cedrumque cupressosque. <a name=443> </a>
<LI>Hinc radios trivere rotis, hinc tympana plaustris<a name=444> </a>
<LI>agricolae et pandas ratibus posuere carinas,<a name=445> </a>
<LI>viminibus salices fecundae, frondibus ulmi,<a name=446> </a>
<LI>at myrtus validis hastilibus et bona bello<a name=447> </a>
<LI>cornus, Ituraeos taxi torquentur in arcus. <a name=448> </a>
<LI>Nec tiliae leves aut torno rasile buxum<a name=449> </a>
<LI>non formam accipiunt ferroque cavantur acuto. <a name=450> </a>
<LI>Nec non et torrentem undam levis innatat alnus,<a name=451> </a>
<LI>missa Pado; nec non et apes examina condunt<a name=452> </a>
<LI>corticibusque cavis vitiosaeque ilicis alvo. <a name=453> </a>
<LI>Quid memorandum aeque Baccheia dona tulerunt<a name=454> </a>
<LI>Bacchus et ad culpam causas dedit; ille furentis<a name=455> </a>
<LI>centauros leto domuit, Rhoetumque Pholumque<a name=456> </a>
<LI>et magno Hylaeum Lapithis cratere minantem. <a name=457> </a>
<LI>    O fortunatos nimium, sua si bona norint,<a name=458> </a>
<LI>agricolas! quibus ipsa procul discordibus armis<a name=459> </a>
<LI>fundit humo facilem victum iustissima tellus. <a name=460> </a>
<LI>Si non ingentem foribus domus alta superbis<a name=461> </a>
<LI>mane salutantum totis vomit aedibus undam,<a name=462> </a>
<LI>nec varios inhiant pulchra testudine postis<a name=463> </a>
<LI>inlusasque auro vestes Ephyreiaque aera,<a name=464> </a>
<LI>alba neque Assyrio fucatur lana veneno<a name=465> </a>
<LI>nec casia liquidi corrumpitur usus olivi: <a name=466> </a>
<LI>at secura quies et nescia fallere vita,<a name=467> </a>
<LI>dives opum variarum, at latis otia fundis - <a name=468> </a>
<LI>speluncae vivique lacus et frigida Tempe<a name=469> </a>
<LI>mugitusque boum mollesque sub arbore somni - <a name=470> </a>
<LI>non absunt; illic saltus ac lustra ferarum<a name=471> </a>
<LI>et patiens operum exiguoque adsueta iuventus,<a name=472> </a>
<LI>sacra deum sanctique patres; extrema per illos<a name=473> </a>
<LI>iustitia excedens terris vestigia fecit. <a name=474> </a>
<LI>    Me vero primum dulces ante omnia Musae,<a name=475> </a>
<LI>quarum sacra fero ingenti percussus amore,<a name=476> </a>
<LI>accipiant caelique vias et sidera monstrent,<a name=477> </a>
<LI>defectus solis varios lunaeque labores;<a name=478> </a>
<LI>unde tremor terris, qua vi maria alta tumescant<a name=479> </a>
<LI>obicibus ruptis rursusque in se ipsa residant,<a name=480> </a>
<LI>quid tantum Oceano properent se tinguere soles<a name=481> </a>
<LI>hiberni, vel quae tardis mora noctibus obstet. <a name=482> </a>
<LI>Sin, has ne possim naturae accedere partis,<a name=483> </a>
<LI>frigidus obstiterit circum praecordia sanguis: <a name=484> </a>
<LI>rura mihi et rigui placeant in vallibus amnes,<a name=485> </a>
<LI>flumina amem silvasque inglorius.  O ubi campi<a name=486> </a>
<LI>Spercheosque et virginibus bacchata Lacaenis<a name=487> </a>
<LI>Taygeta! O, qui me gelidis convallibus Haemi<a name=488> </a>
<LI>sistat et ingenti ramorum protegat umbra!<a name=489> </a>
<LI>Felix, qui potuit rerum cognoscere causas,<a name=490> </a>
<LI>atque metus omnis et inexorabile fatum<a name=491> </a>
<LI>subiecit pedibus strepitumque Acherontis avari. <a name=492> </a>
<LI>Fortunatus et ille, deos qui novit agrestis,<a name=493> </a>
<LI>panaque Silvanumque senem Nymphasque sorores: <a name=494> </a>
<LI>illum non populi fasces, non purpura regum<a name=495> </a>
<LI>flexit et infidos agitans discordia fratres<a name=496> </a>
<LI>aut coniurato descendens Dacus ab Histro,<a name=497> </a>
<LI>non res Romanae perituraque regna; neque ille<a name=498> </a>
<LI>aut doluit miserans inopem aut invidit habenti<a name=499> </a>
<LI>quos rami fructus, quos ipsa volentia rura<a name=500> </a>
<LI>sponte tulere sua, carpsit; nec ferrea iura<a name=501> </a>
<LI>insanumque forum aut populi tabularia vidit. <a name=502> </a>
<LI>sollicitant alii remis freta caeca ruuntque<a name=503> </a>
<LI>in ferrum, penetrant aulas et limina regum;<a name=504> </a>
<LI>hic petit excidiis urbem miserosque Penatis,<a name=505> </a>
<LI>ut gemma bibat et Sarrano dormiat ostro;<a name=506> </a>
<LI>condit opes alius defossoque incubat auro;<a name=507> </a>
<LI>hic stupet attonitus rostris; hunc plausus hiantem<a name=508> </a>
<LI>per cuneos - geminatus enim plebisque patrumque - <a name=509> </a>
<LI>corripuit; gaudent perfusi sanguine fratrum,<a name=510> </a>
<LI>exsilioque domos et dulcia limina mutant<a name=511> </a>
<LI>atque alio patriam quaerunt sub sole iacentem. <a name=512> </a>
<LI>Agricola incurvo terram dimovit aratro: <a name=513> </a>
<LI>hinc anni labor, hinc patriam parvosque nepotes<a name=514> </a>
<LI>sustinet, hinc armenta boum meritosque iuvencos. <a name=515> </a>
<LI>Nec requies, quin aut pomis exuberet annus<a name=516> </a>
<LI>aut fetu pecorum aut cerealis mergite culmi,<a name=517> </a>
<LI>proventuque oneret sulcos atque horrea vincat. <a name=518> </a>
<LI>Venit hiems:  teritur Sicyonia baca trapetis,<a name=519> </a>
<LI>glande sues laeti redeunt, dant arbuta silvae;<a name=520> </a>
<LI>et varios ponit fetus autumnus et alte<a name=521> </a>
<LI>mitis in apricis coquitur vindemia saxis. <a name=522> </a>
<LI>Interea dulces pendent circum oscula nati,<a name=523> </a>
<LI>casta pudicitiam servat domus, ubera vaccae<a name=524> </a>
<LI>lactea demittunt pinguesque in gramine laeto<a name=525> </a>
<LI>inter se adversis luctantur cornibus haedi. <a name=526> </a>
<LI>Ipse dies agitat festos fususque per herbam,<a name=527> </a>
<LI>ignis ubi in medio et socii cratera coronant,<a name=528> </a>
<LI>te libans, Lenaee, vocat pecorisque magistris<a name=529> </a>
<LI>velocis iaculi certamina ponit in ulmo,<a name=530> </a>
<LI>corporaque agresti nudant praedura palaestrae. <a name=531> </a>
<LI>Hanc olim veteres vitam coluere Sabini,<a name=532> </a>
<LI>hanc Remus et frater, sic fortis Etruria crevit<a name=533> </a>
<LI>scilicet et rerum facta est pulcherrima Roma,<a name=534> </a>
<LI>septemque una sibi muro circumdedit arces. <a name=535> </a>
<LI>Ante etiam sceptrum Dictaei regis et ante<a name=536> </a>
<LI>inpia quam caesis gens est epulata iuvencis,<a name=537> </a>
<LI>aureus hanc vitam in terris Saturnus agebat;<a name=538> </a>
<LI>necdum etiam audierant inflari classica, necdum<a name=539> </a>
<LI>inpositos duris crepitare incudibus enses. <a name=540> </a>
<LI>Sed nos inmensum spatiis confecimus aequor,<a name=541> </a>
<LI>et iam tempus equum fumantia solvere colla. <a name=542> </a>


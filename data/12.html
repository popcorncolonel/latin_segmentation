<P> 
<P  align=center>M. TULLI CICERONIS
<P>
<P  align=center>PRO Q. LIGARIO
<P>
<P> <b>[<a name=1>1</a>]</b> [<a name=i1>1</a>] Novum crimen, C. Caesar, et ante hunc diem non auditum propinquus meus ad te Q. Tubero detulit, Q. Ligarium in Africa fuisse; idque C. Pansa, praestanti vir ingenio, fretus fortasse familiaritate ea quae est ei tecum, ausus est confiteri.  Itaque quo me vertam nescio.  Paratus enim veneram, cum tu id neque per te scires neque audire aliunde potuisses, ut ignoratione tua ad hominis miseri salutem abuterer.  Sed quoniam diligentia inimici investigatum est quod latebat, confitendum est, opinor, praesertim cum meus necessarius Pansa fecerit ut id integrum jam non esset; omissaque controversia, omnis oratio ad misericordiam tuam conferenda est, qua plurimi sunt conservati, cum a te non liberationem culpae, sed errati veniam impetravissent.  [<a name=i2>2</a>] Habes igitur, Tubero, quod est accusatori maxime optandum, confitentem reum; sed tamen hoc confitentem, se in ea parte fuisse qua te, qua virum omni laude dignum, patrem tuum.  Itaque prius de vestro delicto confiteamini necesse est, quam Ligari ullam culpam reprehendatis.  
<P> Q. enim Ligarius, cum esset nulla belli suspicio, legatus in Africum [cum] C. Considio profectus est.  Qua in legatione et civibus et sociis ita se probavit, ut decedens Considius provincia satis facere hominibus non posset, si quemquam alium provinciae praefecisset.  Itaque Ligarius, cum diu recusans nihil profecisset, provinciam accepit invitus:  cui sic praefuit in pace, ut et civibus et sociis gratissima esset ejus integritas ac fides.  [<a name=i3>3</a>] Bellum subito exarsit, quod qui erant in Africa ante audierunt geri quam parari.  Quo audito, partim cupiditate inconsiderata, partim caeco quodam timore, primo salutis, post etiam studi sui quaerebant aliquem ducem; cum Ligarius, domum spectans, ad suos redire cupiens, nullo se implicari negotio passus est.  Interim P. Attius Varus, qui praetor Africam obtinuerat, Uticam venit.  Ad eum statim concursum est.  Atque ille non mediocri cupiditate adripuit imperium,  -  si illud imperium esse potuit, quod ad privatum clamore multitudinis imperitae, qui omne tale negotium cuperet effugere, paulum adventu Vari conquievit.  
<P> <b>[<a name=2>2</a>]</b> Adhuc C. Caesar, Q. Ligarius omni cupla vacat.  Domo est egressus non modo nullum ad bellum, sed ne ad minimam quidem suspicionem belli:  legatus in pace profectus est:  in provincia pacatissima ita se gessit, ut ei pacem esse expediret.  Profectio certe animum tuum non debet offendere:  num igitur remansio?  Multo minus.  Nam profectio voluntatem habuit non turpem, remansio necessitatem etiam honestam.  Ergo haec duo tempora carent crimine:  unum cum est legatus profectus, alterum, cum ecflagitatus a provincia praepositus Africae est.  [<a name=i4>4</a>] Tertium tempus est quod post adventum Vari in Africa restitit, quod si est criminosum, necessitatis crimen est, non voluntatis.  An ille, si potuisset ullo modo evadere, Uticae quam Romae, cum P. Attio quam cum concordissimis fratribus, cum alienis esse quam cum suis maluisset?  Cum ipsa legatio plena desideri ac sollicitudinis fuisset propter incredibilem quendam fratrum amorem, hic aequo animo esse potuit, belli discidio distractus a fratribus?  
<P> [<a name=i5>5</a>] Nullum igitur habes, Caesar, adhuc in Q. Ligario signum alienae a te voluntatis.  Cujus ego causam animadverte, quaeso, qua fide defendam:  prodo meam.  O clementiam admirabilem atque omnium laude, praedicatione, litteris, monumentisque decorandam! Cum M. Cicero apud te defendit alium in ea voluntate non fuisse, in qua se ipsum confitetur fuisse; nec tuas tacitas cogitationes extimescit, nec quid tibi de alio audienti de se ipso occurrat reformidat.  <b>[<a name=3>3</a>]</b> Vide quam non reformidem:  vide quanta lux liberalitatis et sapientiae tuae mihi apud te dicenti oboriatur.  Quantum potero, voce contendam ut [hoc] populus Romanus exaudiat.  [<a name=i6>6</a>] Suscepto bello, Caesar, gesto etiam ex parte magna, nulla vi coactus, judicio ac voluntate, ad ea arma profectus sum quae erant sumpta contra te.  Apud quem igitur hoc dico?  Nempe apud eum, qui, cum hoc sciret, tamen me, ante quam vidit, rei publicae reddidit; qui ad me ex Aegypto litteras misit, ut essem idem qui fuissem; qui cum ipse imperator in toto imperio populi Romani unus esset, esse me alterum passus est; a quo, hoc ipso C. Pansa mihi hunc nuntium perferente, concessos fascis laureatos tenui, quoad tenendos putavi; qui mihi tum denique se salutem putavit reddere, si eam nullis spoliatam ornamentis dedisset.  [<a name=i7>7</a>] Vide, quaeso, Tubero, ut qui de meo facto non dubitem, de Ligari non audeam confiteri.  Atque haec propterea de me dixi, ut mihi Tubero, cum de se eadem dicerem, ignosceret:  cujus ego industriae gloriaeque faveo, vel propter propinquam cognationem, vel quod ejus ingenio studiisque delector, vel quod laudem adulescentis propinqui existimo etiam ad meum aliquem fructum redundare.  
<P> [<a name=i8>8</a>] Sed hoc quaero:  Quis putat esse crimen fuisse in Africa?  Nempe is, qui et ipse in eadem Africa esse voluit, et prohibitum se a Ligario queritur, et certe contra ipsum Caesarem est congresses armatus.  Quid enim tuus ille, Tubero, destrictus in acie Pharsalica gladius agebat?  Cujus latus ille mucro petebat?  Qui sensus erat armorum tuorum?  quae tua mens, oculi, manus, ardor animi?  quid cupiebas?  quid optabas?  Nimis urgeo:  commoveri videtur adulescens:  ad me revertar:  isdem in armis fui.  
<P><b>[<a name=4>4</a>]</b> [<a name=i9>9</a>] Quid autem aliud egimus, Tubero, nisi ut quod hic potest nos possemus?  Quorum igitur impunitas, Caesar, tuae clementiae laus est, eorum ipsorum ad crudelitatem te acuit oratio.  Atque in hac causa non nihil equidem, Tubero, etiam tuam, sed multo magis patris tui prudentiam desidero, quod homo, cum ingenio tum etiam doctrina excellens, genus hoc causae quod esset non viderit.  Nam si vidisset, quovis profecto quam isto modo a te agi maluisset.  
<P> Arguis fatentem.  Non est satis:  accusas eum qui causam habet aut (ut ego dico) meliorem quam tu, aut (ut tu vis) parem.  [<a name=i10>10</a>] Haec admirabilia:  sed prodigi simile est quod dicam.  Non habet eam vim ista accusatio ut Q. Ligarius condemnetur, sed ut necetur.  Hoc egit civis Romanus ante te nemo.  Externi isti mores usque ad sanguinem incitari [solent] odio, aut levium Graecorum, aut immanium barbarorum.  Nam quid agis aliud?  Romae ne sit?  ut domo careat?  ne cum optimis fratribus, ne cum hoc T. Broccho avunculo, ne cum ejus filio consobrino suo, ne nobiscum vivat?  ne sit in patria?  Num est?  num potest magis carere his omnibus quam caret?  Italia prohibetur; exsulat.  Non tu ergo eum patria privare, qua caret, sed vita vis.  [<a name=i11>11</a>] At istud ne apud eum quidem dictatorem, qui omnis quos oderat morte multabat, quisquam egit isto modo.  Ipse jubebat occidi nullo postulante; praemiis etiam invitabat:  quae tamen crudelitas ab hoc eodem aliquot annis post, quem tu nunc crudelem esse vis, vindicata est.  
<P> <b>[<a name=5>5</a>]</b> ``Ego vero istud non postulo,'' inquies.  Ita me hercule existimo, Tubero.  Novi enim te, novi patrem, novi domum nomenque vestrum; studia generis ac familiae vestrae virtutis, humanitatis, doctrinae, plurimarum artium atque optimarum, nota mihi sunt.  [<a name=i12>12</a>] Itaque certo scio vos non petere sanguinem, sed parum attenditis.  Res enim eo spectat, ut ea poena, in qua adhuc Q. Ligarius est, non videamini esse contenti.  Quae est igitur alia praeter mortem?  Si enim est in exsilio, sicuti est, quid amplius postulatis?  An, ne ignoscatur?  Hoc vero multo acerbius multoque est durius.  Quod nos [domi] petimus precibus, lacrimis, strati ad pedes, non tam nostrae causae fidentes quam hujus humanitati, id ne impetremus oppugnabis, et in nostrum fletum inrumpes, et nos jacentis ad pedes supplicum voce prohibebis?  
<P> [<a name=i13>13</a>] Si, cum hoc domi faceremus,  -  quod et fecimus et, ut spero, non frustra fecimus,  -  tu repente inruisses et clamare coepisses:  ``C. Caesar, cave ignoscas, cave te fratrum pro fratris salute obsecrantium misereat,'' nonne omnem humanitatem exuisses?  Quanto hoc durius, quod nos domi petimus, id te in foro oppugnare, et in tali miseria multorum perfugium misericordiae tollere! Dicam plane, Caesar, quod sentio.  [<a name=i14>14</a>] Si in [hac] tanta tua fortuna lenitas tanta non esset, quam tu per te, per te inquam, obtines,  -  intellego quid loquar,  -  acerbissimo luctu redundaret ista victoria.  Quam multi enim essent de victoribus qui te crudelem esse vellent, cum etiam de victis reperiantur! quam multi qui, cum a te ignosci nemini vellent, impedirent clementiam tuam, cum etiam hi, quibus ipse ignovisti, nolint te esse in alios misericordem! [<a name=i15>15</a>] Quod si probare Caesari possemus in Africa Ligarium omnino non fuisse, si honesto et misericordi mendacio saluti civi calamitoso esse vellemus, tamen hominis non esset, in tanto discrimine et periculo civis, refellere et redarguere nostrum mendacium; et, si esset alicujus, ejus certe non esset, qui in eadem causa et fortuna fuisset.  Sed tamen aliud est errare Caesarem nolle, aliud nolle misereri.  Tunc diceres, ``Caesar, cave credas:  fuit in Africa, tulit arma contra te.'' Nunc quid dicis?  ``Cave ignoscas.'' Haec nec hominis nec ad hominem vox est:  qua qui apud te, C. Caesar, utitur, suam citius abiciet humanitatem quam extorquebit tuam.  
<P> <b>[<a name=6>6</a>]</b> [<a name=i16>16</a>] Ac primus aditus et postulatio Tuberonis haec, ut opinor, fuit:  velle se de Q. Ligari scelere dicere.  Non dubito quin admiratus sis, vel quod de nullo alio [quisquam], vel quod is qui in eadem causa fuisset, vel quidnam novi [sceleris] adferret.  Scelus tu illud vocas, Tubero?  Cur?  isto enim nomine illa adhuc causa caruit.  Alii errorem appellant, alii timorem; qui durius spem, cupiditatem, odium, pertinaciam; qui gravissime, temeritatem:  scelus praeter te adhuc nemo.  Ac mihi quidem, si proprium et verum nomen nostri mali quaeritur, fatalis quaedam calamitas incidisse videtur, et improvidas hominum mentis occupavisse, ut nemo mirari debeat humana consilia divina necessitate esse superata.  [<a name=i17>17</a>] Liceat esse miseros:  quamquam hoc victore esse non possumus.  Sed non loquor de nobis:  de illis loquor qui occiderunt.  Fuerint cupidi, fuerint irati, fuerint pertinaces:  sceleris vero crimine, furoris, parricidi liceat Cn.  Pompeio mortuo, liceat multis aliis carere.  Quando hoc quisquam ex te, Caesar, audivit?  aut tua quid aliud arma voluerunt, nisi a te contumeliam propulsare?  Quid egit tuus invictus exercitus, nisi ut suum jus tueretur et dignitatem tuam?  Quid?  tu, cum pacem esse cupiebas, idne agebas, ut tibi cum sceleratis, an ut cum bonis civibus conveniret?  [<a name=i18>18</a>] Mihi vero, Caesar, tua in me maxima merita tanta certe non viderentur, si me ut sceleratum a te conservatum putarem.  Quo modo autem tu de re publica bene meritus esses, cum tot sceleratos incolumi dignitate esse voluisse?  Secessionem tu illam existimavisti, Caesar, initio, non bellum; neque hostile odium, sed civile discidium, utrisque cupientibus rem publicam salvam, sed partim consiliis, partim studiis a communi utilitate aberrantibus.  Principum dignitas erat paene par, non par fortasse eorum qui sequebantur:  causa tum dubia, quod erat aliquid in utraque parte quod probari posset; nunc melior ea judicanda est, quam etiam di adjuverunt.  Cognita vero clementia tua, quis non eam victoriam probet, in qua occiderit nemo nisi armatus?  
<P> <b>[<a name=7>7</a>]</b> [<a name=i19>19</a>] Sed  -  ut omittam communem causam, veniamus ad nostram  -  utrum tandem existimas facilius fuisse, Tubero, Ligarium ex Africa exire, an vos in Africam non venire?  ``Poteramusne,'' inquies, ``cum senatus censuisset?'' Si me consulis, nullo modo.  Sed tamen Ligarium senatus idem legaverat.  Atque ille eo tempore paruit, cum parere senatui necesse erat:  vos tunc paruistis, cum paruit nemo qui noluit.  Reprehendo igitur?  Minime vero.  Neque enim licuit aliter vestro generi, nomini, familiae, disciplinae.  Sed hoc non concedo, ut, quibus rebus gloriemini in vobis, easdem in aliis reprehendatis.  [<a name=i20>20</a>] Tuberonis sors conjecta est ex senatus consulto, cum ipse non adesset, morbo etiam impediretur.  Statuerat excusare.  Haec ego novi propter omnis necessitudines quae mihi sunt cum L. Tuberone:  domi una eruditi, militiae contubernales, post adfines, in omni denique vita familiares:  magnum etiam vinculum, quod isdem studiis semper usi sumus.  Scio igitur Tuberonem domi manere voluisse:  sed ita quidam agebat, ita rei publicae sanctissimum nomen opponebat, ut, etiam si aliter sentiret, verborum tamen ipsorum pundus sustinere non posset.  [<a name=i21>21</a>] Cessit auctoritati amplissimi viri, vel potius paruit.  Una est profectus cum eis, quorum erat una causa:  tardius iter fecit; itaque in Africam venit jam occupatam.  Hinc in Ligarium crimen oritur, vel ira potius.  Nam si crimen est [illum] voluisse, non minus magnum est vos Africam, arcem omnium provinciarum, natam ad bellum contra hanc urbem gerundum, obtinere voluisse, quam aliquem se maluisse.  Atque is tamen aliquis Ligarius non fuit.  Varus imperium se habere dicebat:  fascis certe habebat.  [<a name=i22>22</a>] Sed quoquo modo se illud habet, haec querella Tubero, vestra, quid valet?  ``Recepti in provinciam non sumus.'' Quid, si essetis?  Caesarine eam tradituri fuistis, an contra Caesarem retenturi?  <b>[<a name=8>8</a>]</b> Vide quid licentiae, Caesar, nobis tua liberalitas det, vel potius audaciae.  Si responderit Tubero, Africam, quo senatus eum sorsque miserat, tibi patrem suum traditurum fuisse, non dubitabo apud ipsum te, cujus id eum facere interfuit, gravissimis verbis ejus consilium reprehendere.  Non enim, si tibi ea res grata fuisset, esset etiam probata.  
<P> [<a name=i23>23</a>] Sed jam hoc totum omitto, non tam ne offendam tuas patientissimas auris, quam ne Tubero quod numquam cogitavit facturus fuisse videatur.  Veniebatis igitur in Africam, provinciam unam ex omnibus huic victoriae maxime infestam, in qua erat rex potentissimus, inimicus huic causae, aliena voluntas, conventus firmi atque magni.  Quaero:  quid facturi fuistis?  quamquam quid facturi fueritis dubitem, cum videam quid feceritis?  Prohibiti estis in provincia vestra pedem ponere, et prohibiti summa injuria.  [<a name=i24>24</a>] Quo modo id tulistis?  acceptae injuriae querellam ad quem detulistis?  Nempe ad eum, cujus auctoritatem secuti in societatem belli veneratis.  Quod si Caesaris causa in provinciam veniebatis, ad eum profecto exclusi provincia venissetis.  Venistis ad Pompeium.  Quae est ergo apud Caesarem querella, cum eum accusetis, a quo queramini prohibitos esse vos contra Caesarem gerere bellem?  Atque in hoc quidem vel cum mendacio, si voltis, gloriemini per me licet, vos provinciam fuisse Caesari tradituros.  Etiam si a Varo et a quibusdam aliis prohibiti estis, ego tamen confiteor culpam esse Ligari, qui vos tantae laudis occasione privaverit.  
<P>His Fidelity to Pompey is Praiseworthy in Caesar's Eyes 
<P><b>[<a name=9>9</a>]</b> [<a name=i25>25</a>] Sed vide, quaeso, Caesar, constantiam ornatissimi viri [Tuberonis], quam ego, quamvis ipse probarem, ut probo, tamen non commemorarem, nisi a te cognovissem in primis eam virtutem solere laudari.  Quae fuit igitur umquam in ullo homine tanta constantia?  Constantiam dico?  nescio an melius patientiam possim dicere.  Quotus enim istud quisque fecisset, ut, a quibus partibus in dissensione civili non esset receptus, esset etiam cum crudelitate rejectus, ad eos ipsos rediret?  Magni cujusdam animi atque ejus viri est, quem de suscepta causa propositaque sententia nulla contumelia, nulla vis, nullum periculum possit depellare.  [<a name=i26>26</a>] Ut enim cetera paria Tuberoni cum Varo fuissent,  -  honos, nobilitas, splendor, ingenium, quae nequaquam fuerunt,  -  hoc certe praecipuum Tuberonis, quod justo cum imperio ex senatus consulto in provinciam suam venerat.  Hinc prohibitus non ad Caesarem, ne iratus, non domum, ne iners, non in aliquam regionem, ne condemnare causam illam quam secutus erat videretur:  in Macedoniam ad Cn.  Pompei castra venit, in eam ipsam causam a qua erat rejectus injuria.  [<a name=i27>27</a>] Quid?  cum ista res nihil commovisset ejus animum ad quem veneratis, languidiore (credo) studio in causa fuistis:  tantum modo in praesidiis eratis, animi vero a causa abhorrebant:  an, ut fit in civilibus bellis .  .  .  nec in vobis magis quam in reliquis; omnes enim vincendi studio tenebamur.  Pacis equidem semper auctor fui, sed tum sero:  erat enim amentis, cum aciem videres, pacem cogitare.  Omnes, inquam, vincere volebamus:  tu certe praecipue, qui in eum locum veneras, ubi tibi esset pereundum nisi vicisses.  Quamquam, ut nunc se res habet, non dubito quin hanc salutem anteponas illi victoriae.  
<P> <b>[<a name=10>10</a>]</b> [<a name=i28>28</a>] Haec ego non dicerem, Tubero, si aut vos constantiae vestrae aut Caesarem benefici sui paeniteret.  Nunc quaero utrum vestras injurias an rei publicae persequamini:  si rei publicae, quid de vestra in illa causa perseverantia respondebitis?  si vestras, videte ne erretis, qui Caesarem vestris inimicis iratum fore putetis, cum ignoverit suis.  
<P>Itaque num tibi videor in causa Ligari esse occupatus?  num de ejus facto dicere?  Quicquid dixi, ad unam summam referri volo, vel humanitatis, vel clementiae, vel misericordiae tuae.  [<a name=i29>29</a>] Causas, Caesar, egi multas equidem tecum, dum te in foro tenuit ratio honorum tuorum, certe numquam hoc modo:  ``Ignoscite, judices; erravit, lapsus est, non putavit; si umquam posthac''  -  ad parentem sic agi solet:  ad judices, ``Non fecit, non cogitavit:  falsi testes, fictum crimen.'' Dic te, Caesar, de facto Ligari judicem esse; quibus in praesidiis fuerit quaere:  taceo, ne haec quidem conligo, quae fortasse valerent etiam apud judicem:  ``Legatus ante bellum profectus, relictus in pace, bello oppressus, in eo ipso non acerbus, jam est totus animo ac studio tuus.'' Ad judicem sic, sed ego apud parentem loquor:  ``Erravit, temere fecit, paenitet:  ad clementiam tuam confugio, delicti veniam peto, ut ignoscatur oro.'' Si nemo impetravit, adroganter:  si plurimi, tu idem fer opem, qui spem dedisti.  
<P>Then why should not Ligarius be Pardoned Also?  
<P>[<a name=i30>30</a>] An sperandi Ligario causa non sit, cum mihi apud te locus sit etiam pro altero deprecandi?  Quamquam nec in hac oratione spes est posita causae, nec in eorum studiis qui a te pro Ligario petunt, tui necessarii.  <b>[<a name=11>11</a>]</b> Vidi enim et cognovi quid maxime spectares, cum pro alicujus salute multi laborarent:  causas apud te rogantium gratiosiores esse quam voltus; neque te spectare quam tuus esset necessarius is qui te oraret, sed quam illius, pro quo laboraret.  Itaque tribuis tu quidem tuis ita multa, ut mihi beatiores illi videantur interdum qui tua liberalitate fruunter, quam tu ipse, qui illis tam multa concedas.  Sed video tamen apud te causas, ut dixi, valere plus quam preces; ab eisque te moveri maxime, quorum justissimum videas dolorem in petendo.  
<P> [<a name=i31>31</a>] In Q. Ligario conservando multis tu quidem gratum facies necessariis tuis, sed hoc, quaeso, considera, quod soles.  Possum fortissimos viros, Sabinos, tibi probatissimos, totumque agrum Sabinum, florem Italiae ac robur rei publicae, proponere.  Nosti optimos homines.  Animadverte horum omnium maestitiam et dolorem:  hujus T. Brocchi (de quo non dubito quid existimes) lacrimas, squaloremque ipsius et fili vides.  [<a name=i32>32</a>] Quid de fratribus dicam?  Noli, Caesar, putare de unius capite nos agere.  Aut tres tibi Ligarii retinendi in civitate sunt, aut tres ex civitate exterminandi:  [nam] quodvis exsilium his est optatius quam patria, quam domus, quam di penates, uno illo exsulante.  Si fraterne, si pie, si cum dolore faciunt, moveant te horum lacrimae, moveat pietas, moveat germanitas:  valeat tua vox illa, quae vicit.  Te enim dicere audiebamus nos omnis adversarios putare, nisi qui nobiscum essent; te omnis qui contra te non essent, tuos.  Videsne igitur hunc splendorem omnium, hanc Brocchorum domum, hunc L. Marcium, C. Caestium, L. Corfidium, hos omnis equites Romanos, qui adsunt veste mutata, non solum notos tibi, verum etiam probatos viros, qui tecum fuerunt?  Atque his irascebamur, hos requirebamus, his non nulli etiam minabamur.  Conserva igitur tuis suos, ut, quem ad modum cetera quae dicta sunt a te, sic hoc verissimum reperiatur.  
<P>His Brothers have Always been Devoted to Caesar 
<P><b>[<a name=12>12</a>]</b> [<a name=i33>33</a>] Quod si penitus perspicere posses concordiam Ligariorum, omnis fratres tecum judicares fuisse.  An potest quisquam dubitare quin, si Q. Ligarius in Italia esse potuisset, in eadem sententia fuerit futurus, in qua fratres fuerunt?  Quis est qui horum consensum conspirantem et paene conflatum in hac prope aequalitate fraterna [non] noverit, qui hoc non sentiat, quidvis prius futurum fuisse, quam ut hi fratres diversas sententias fortunasque sequerentur?  Voluntate igitur omnes tecum fuerunt:  tempestate abreptus est unus, qui si consilio id fecisset, esset eorum similis, quos tu tamen salvos esse voluisti.  [<a name=i34>34</a>] Sed ierit ad bellum, dissenserit non a te solum, verum etiam a fratribus:  hi te orant tui.  Equidem, cum tuis omnibus negotiis interessem, memoria teneo qualis T. Ligarius quaestor urbanus fuerit erga te et dignitatem tuam.  Sed parum est me hoc meminisse:  spero etiam te (qui oblivisci nihil soles nisi injurias, quoniam hoc est animi, quoniam etiam ingeni tui) te aliquid de hujus illo quaestorio officio, etiam de aliis quibusdam quaestoribus reminiscentem, recordari.  [<a name=i35>35</a>] Hic igitur T. Ligarius, qui tum nihil egit aliud  -  neque enim haec divinabat  -  nisi ut tui eum studiosum et bonum virum judicares, nunc a te supplex fratris salutem petit:  quam hujus admonitus officio cum utrisque his dederis, tris fratres optimos et integerrimos non solum sibi ipsos, neque his tot talibus viris, neque nobis necessariis tuis, sed etiam rei publicae condonaveris.  
<P> [<a name=i36>36</a>] Fac igitur, quod de homine nobilissimo et clarissimo fecisti nuper in curia, nunc idem in foro de optimis et huic omni frequentiae probatissimis fratribus.  Ut concessisti illum senatui, sic da hunc populo, cujus voluntatem carissimam semper habuisti; et, si ille dies tibi gloriosissimus, populo Romano gratissimus fuit, noli, obsecro, dubitare, C. Caesar, similem illi gloriae laudem quam saepissime quaerere.  Nihil est tam populare quam bonitas, nulla de virtutibus tuis plurimis nec admirabilior nec gratior misericordia est.  [<a name=i37>37</a>] Homines enim ad deos nulla re propius accedunt quam salutem hominibus dando.  Nihil habet nec fortuna tua majus quam ut possis, nec natura melius quam ut velis, servare quam plurimos.  Longiorem orationem causa forsitan postulet, tua certe natura breviorem.  Qua re cum utilius esse arbitrer te ipsum quam me aut quemquam loqui tecum, finem jam faciam; tantum te admonebo, si illi absenti salutem dederis, praesentibus his omnibus te daturum.  
<P>

<P>
<P  align=center><B>PUBLI VERGILI MARONIS</B>
<P  align=center><B>ECLOGA</B>
<P>
<P>
<B>III.  MENALCAS, DAMOETAS, PALAEMON</B>

<P><OL><LI><I>M.</I> DIC mihi, Damoeta, cuium pecus, an Meliboei? <a name=1> </a>
<LI><I>D.</I> Non, verum Aegonis; nuper mihi tradidit Aegon. <a name=2> </a>
<LI><I>M.</I> Infelix o semper, ovis, pecus, ipse Neaeram<a name=3> </a>
<LI>dum fovet, ac ne me sibi praeferat illa veretur,<a name=4> </a>
<LI>hic alienus ovis custos bis mulget in hora,<a name=5> </a>
<LI>et sucus pecori et lac subducitur agnis. <a name=6> </a>
<LI><I>D.</I> Parcius ista viris tamen obicienda memento: <a name=7> </a>
<LI>novimus et qui te, transversa tuentibus hircis,<a name=8> </a>
<LI>et quo - sed faciles Nymphae risere - sacello. <a name=9> </a>
<LI><I>M.</I> Tum, credo, cum me arbustum videre Miconis<a name=10> </a>
<LI>atque mala vitis incidere falce novellas. <a name=11> </a>
<LI><I>D.</I> Aut hic ad veteres fagos cum Daphnidis arcum<a name=12> </a>
<LI>fregisti et calamos quae tu, perverse Menalca,<a name=13> </a>
<LI>et cum vidisti puero donata, dolebas,<a name=14> </a>
<LI>et si non aliqua nocuisses, mortuus esses. <a name=15> </a>
<LI><I>M.</I> Quid domini faciant, audent cum talia fures!<a name=16> </a>
<LI>non ego te vidi Damonis, pessime, caprum<a name=17> </a>
<LI>excipere insidiis, multum latrante Lycisca? <a name=18> </a>
<LI>et cum clamarem:  `Quo nunc se proripit ille? <a name=19> </a>
<LI>Tityre, coge pecus,' tu post carecta latebas. <a name=20> </a>
<LI><I>D.</I> An mihi cantando victus non redderet ille<a name=21> </a>
<LI>quem mea carminibus meruisset fistula caprum? <a name=22> </a>
<LI>Si nescis, meus ille caper fuit; et mihi Damon<a name=23> </a>
<LI>ipse fatebatur, sed reddere posse negabat. <a name=24> </a>
<LI><I>M.</I> Cantando tu illum, aut umquam tibi fistula cera<a name=25> </a>
<LI>iuncta fuit?  Non tu in triviis, indocte, solebas<a name=26> </a>
<LI>stridenti miserum stipula disperdere carmen? <a name=27> </a>
<LI><I>D.</I> Vis ergo inter nos quid possit uterque vicissim<a name=28> </a>
<LI>experiamur?  Ego hanc vitulam - ne forte recuses,<a name=29> </a>
<LI>bis venit ad mulctram, binos alit ubere fetus - <a name=30> </a>
<LI>depono:  tu dic, mecum quo pignore certes. <a name=31> </a>
<LI><I>M.</I> De grege non ausim quicquam deponere tecum. <a name=32> </a>
<LI>Est mihi namque domi pater, est iniusta noverca;<a name=33> </a>
<LI>bisque die numerant ambo pecus, alter et haedos. <a name=34> </a>
<LI>Verum, id quod multo tute ipse fatebere maius,<a name=35> </a>
<LI>insanire libet quoniam tibi, pocula ponam<a name=36> </a>
<LI>fagina, caelatum divini opus Alcimedontis;<a name=37> </a>
<LI>lenta quibus torno facili superaddita vitis<a name=38> </a>
<LI>diffusos hedera vestit pallente corymbos: <a name=39> </a>
<LI>in medio duo signa, Conon, et - quis fuit alter,<a name=40> </a>
<LI>descripsit radio totum qui gentibus orbem,<a name=41> </a>
<LI>tempora quae messor, quae curvus arator haberet? <a name=42> </a>
<LI>Necdum illis labra admovi, sed condita servo. <a name=43> </a>
<LI><I>D.</I> Et nobis idem Alcimedon duo pocula fecit,<a name=44> </a>
<LI>et molli circum est ansas amplexus acantho,<a name=45> </a>
<LI>Orpheaque in medio posuit silvasque sequentis. <a name=46> </a>
<LI>Necdum illis labra admovi, sed condita servo: <a name=47> </a>
<LI>si ad vitulam spectas, nihil est quod pocula laudes. <a name=48> </a>
<LI><I>M.</I> Nunquam hodie effugies; veniam, quocumque vocari<a name=49> </a>
<LI>audiat haec tantum - vel qui venit ecce Palaemon<a name=50> </a>
<LI>efficiam posthac ne quemquam voce lacessas. <a name=51> </a>
<LI><I>D.</I> Quin age, si quid habes, in me mora non erit ulla,<a name=52> </a>
<LI>nec quemquam fugio:  tantum, vicine Palaemon,<a name=53> </a>
<LI>sensibus haec imis, res est non parva, reponas. <a name=54> </a>
<LI><I>P.</I> Dicite, quandoquidem in molli consedimus herba: <a name=55> </a>
<LI>et nunc omnis ager, nunc omnis parturit arbos,<a name=56> </a>
<LI>nunc frondent silvae, nunc formosissimus annus. <a name=57> </a>
<LI>Incipe, Darmoeta; tu deinde sequere Menalca: <a name=58> </a>
<LI>alternis dicetis; amant alterna Camenae. <a name=59> </a>
<LI><I>D.</I> Ab Iove principium, Musae; Iovis omnia plena: <a name=60> </a>
<LI>ille colit terras, illi mea carmina curae. <a name=61> </a>
<LI><I>M.</I> Et me Phoebus amat; Phoebo sua semper apud me<a name=62> </a>
<LI>munera sunt, lauri et suave rubens hyacinthus. <a name=63> </a>
<LI><I>D.</I> Malo me Galatea petit, lasciva puella,<a name=64> </a>
<LI>et fugit ad salices, et se cupit ante videri. <a name=65> </a>
<LI><I>M.</I> At mihi sese offert ultro, meus ignis, Amyntas,<a name=66> </a>
<LI>notior ut iam sit canibus non Delia nostris. <a name=67> </a>
<LI><I>D.</I> Parta meae Veneri sunt munera:  namque notavi<a name=68> </a>
<LI>ipse locum, aeriae quo congessere palumbes. <a name=69> </a>
<LI><I>M.</I> Quod potui, puero silvestri ex arbore lecta<a name=70> </a>
<LI>aurea mala decem misi; cras altera mittam. <a name=71> </a>
<LI><I>D.</I> O quotiens et quae nobis Galatea locuta est!<a name=72> </a>
<LI>partem aliquam, venti, divom referatis ad auris!<a name=73> </a>
<LI><I>M.</I> Quid prodest, quod me ipse animo non spernis, Amynta. <a name=74> </a>
<LI>si, dum tu sectaris apros, ego retia servo? <a name=75> </a>
<LI><I>D.</I> Phyllida mitte mihi:  meus est natalis, Iolla;<a name=76> </a>
<LI>cum faciam vitula pro frugibus, ipse venito. <a name=77> </a>
<LI><I>M.</I> Phyllida amo ante alias; nam me discedere flevit,<a name=78> </a>
<LI>et longum `formose, vale, vale,' inquit, `Iolla.'<a name=79> </a>
<LI><I>D.</I> Triste lupus stabulis, maturis frugibus imbres. <a name=80> </a>
<LI>arboribus venti, nobis Amaryllidis irae. <a name=81> </a>
<LI><I>M.</I> Dulce satis umor, depulsis arbutus haedis,<a name=82> </a>
<LI>lenta salix feto pecori, mihi solus Amyntas. <a name=83> </a>
<LI><I>D.</I> Pollio amat nostram, quamvis est rustica, Musam: <a name=84> </a>
<LI>Pierides vitulam lectori pascite vestro. <a name=85> </a>
<LI><I>M.</I> Pollio et ipse facit nova carmina:  pascite taurum,<a name=86> </a>
<LI>iam cornu petat et pedibus qui spargat arenam. <a name=87> </a>
<LI><I>D.</I> Qui te, Pollio, amat, veniat quo te quoque gaudet: <a name=88> </a>
<LI>mella fluant illi, ferat et rubus asper amomum. <a name=89> </a>
<LI><I>M.</I> Qui Bavium non odit, amet tua carmina, Maevi,<a name=90> </a>
<LI>atque idem iungat vulpes et mulgeat hircos. <a name=91> </a>
<LI><I>D.</I> Qui legitis flores et humi nascentia fraga,<a name=92> </a>
<LI>frigidus, O pueri, fugite hinc, latet anguis in herba. <a name=93> </a>
<LI><I>M.</I> Parcite, oves, nimium procedere; non bene ripae<a name=94> </a>
<LI>creditur; ipse aries etiam nunc vellera siccat. <a name=95> </a>
<LI><I>D.</I> Tityre, pascentes a flumine reice capellas: <a name=96> </a>
<LI>ipse ubi tempus erit, omnis in fonte lavabo. <a name=97> </a>
<LI><I>M.</I> Cogite ovis, pueri; si lac praeceperit aestus,<a name=98> </a>
<LI>ut nuper, frustra pressabimus ubera palmis. <a name=99> </a>
<LI><I>D.</I> Heu, heu, quam pingui macer est mihi taurus in ervo!<a name=100> </a>
<LI>Idem amor exitium est pecori pecorisque magistro. <a name=101> </a>
<LI><I>M.</I> His certe neque amor causa est; vix ossibus haerent. <a name=102> </a>
<LI>nescio quis teneros oculus mihi fascinat agnos. <a name=103> </a>
<LI><I>D.</I> Dic, quibus in terris - et eris mihi magnus Apollo - <a name=104> </a>
<LI>tris pateat caeli spatium non amplius ulnas. <a name=105> </a>
<LI><I>M.</I> Dic, quibus in terris inscripti nomina regum<a name=106> </a>
<LI>nascantur flores, et Phyllida solus habeto. <a name=107> </a>
<LI><I>P.</I> Non nostrum inter vos tantas componere lites. <a name=108> </a>
<LI>Et vitula tu dignus, et hic, et quisquis amores<a name=109> </a>
<LI>aut metuet dulces, aut experietur amaros. <a name=110> </a>
<LI>Claudite iam rivos, pueri, sat prata biberunt. <a name=111> </a>


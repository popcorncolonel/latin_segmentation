<P>
<P  align=center>DECIMI MAGNI AVSONI
<P  align=center>MOSELLA
<P>
<P><OL><LI>TRANSIERAM celerem nebuloso flumine Nauam<a name=1> </a>
<LI>Addita miratus ueteri noua moenia Vinco,<a name=2> </a>
<LI>Aequauit Latias ubi quondam Gallia Cannas<a name=3> </a>
<LI>Infletaeque iacent inopes super arua cateruae. <a name=4> </a>
<LI>Vnde iter ingrediens nemorosa per auia solum<a name=5> </a>
<LI>Et nulla humani spectans uestigia cultus<a name=6> </a>
<LI>Praetereo arentem sitientibus undique terris<a name=7> </a>
<LI>Dumnissum riguasque perenni fonte Tabernas<a name=8> </a>
<LI>Aruaque Sauromatum nuper metata colonis: <a name=9> </a>
<LI>Et tandem primis Belgarum conspicor oris<a name=10> </a>
<LI>Noiomagum, diui castra inclita Constantini. <a name=11> </a>
<LI>Purior hic campis aer Phoebusque sereno<a name=12> </a>
<LI>Lumine purpureum reserat iam sudus Olympum;<a name=13> </a>
<LI>Nec iam consertis per mutua uincula ramis<a name=14> </a>
<LI>Quaeritur exclusum uiridi caligine caelum;<a name=15> </a>
<LI>Sed liquidum iubar et rutilam uisentibus aethram<a name=16> </a>
<LI>Libera perspicui non inuidet aura diei. <a name=17> </a>
<LI>In speciem tum me patriae cultumque nitentis<a name=18> </a>
<LI>Burdigalae blando pepulerunt omnia uisu: <a name=19> </a>
<LI>Culmina uillarum pendentibus edita ripis<a name=20> </a>
<LI>Et uirides Baccho colles et amoena fluenta<a name=21> </a>
<LI>Subter labentis tacito rumore Mosellae. <a name=22> </a>
<LI>Salue, amnis, laudate agris, laudate colonis,<a name=23> </a>
<LI>Dignata imperio debent cui moenia Belgae: <a name=24> </a>
<LI>Amnis odorifero iuga uitea consite Baccho,<a name=25> </a>
<LI>Consite gramineas, amnis uiridissime, ripas: <a name=26> </a>
<LI>Nauiger ut pelagus, deuexas pronus in undas<a name=27> </a>
<LI>Vt fluuius, uitreoque lacus imitate profundo<a name=28> </a>
<LI>Et riuos trepido potes aequiperare meatu<a name=29> </a>
<LI>Et liquido gelidos fontes praecellere potu: <a name=30> </a>
<LI>Omnia solus habes, quae fons, quae riuus et amnis<a name=31> </a>
<LI>Et lacus et biuio refluus manamine pontus. <a name=32> </a>
<LI>Tu placidis praelapsus aquis nec murmura uenti<a name=33> </a>
<LI>Vlla nec occulti pateris luctamina saxi. <a name=34> </a>
<LI>Non spirante uado rapidos properare meatus<a name=35> </a>
<LI>Cogeris, extantes medio non aequore terras<a name=36> </a>
<LI>Interceptus habes, iusti ne demat honorem<a name=37> </a>
<LI>Nominis, exclusum si diuidat insula flumen. <a name=38> </a>
<LI>Tu duplices sortite uias, et cum amne secunda<a name=39> </a>
<LI>Defluis, ut celeres feriant uada concita remi,<a name=40> </a>
<LI>Et cum per ripas nusquam cessante remulco<a name=41> </a>
<LI>Intendunt collo malorum uincula nautae. <a name=42> </a>
<LI>Ipse tuos quotiens miraris in amne recursus<a name=43> </a>
<LI>Legitimosque putas prope segnius ire meatus!<a name=44> </a>
<LI>Tu neque limigenis ripam praetexeris uluis,<a name=45> </a>
<LI>Nec piger immundo perfundis litora caeno: <a name=46> </a>
<LI>Sicca in primores pergunt uestigia lymphas. <a name=47> </a>
<LI>I nunc et Phrygiis sola leuia consere crustis<a name=48> </a>
<LI>Tendens marmoreum laqueata per atria campum;<a name=49> </a>
<LI>Ast ego despectis, quae census opesque dederunt,<a name=50> </a>
<LI>Naturae mirabor opus, non cura nepotum<a name=51> </a>
<LI>Laetaque iacturis ubi luxuriatur egestas. <a name=52> </a>
<LI>Hic solidae sternunt umentia litora harenae,<a name=53> </a>
<LI>Nec retinent memores uestigia pressa figuras. <a name=54> </a>
<LI>Spectaris uitreo per leuia terga profundo,<a name=55> </a>
<LI>Secreti nihil amnis habens:  utque almus aperto<a name=56> </a>
<LI>Panditur intuitu liquidis obtutibus aer<a name=57> </a>
<LI>Nec placidi prohibent oculos per inania uenti,<a name=58> </a>
<LI>Sic demersa procul durante per intima uisu<a name=59> </a>
<LI>Cernimus arcanique patet penetrale profundi,<a name=60> </a>
<LI>Cum uada lene meant liquidarum et lapsus aquarum<a name=61> </a>
<LI>Prodit caerulea dispersas luce figuras: <a name=62> </a>
<LI>Quod sulcata leui crispatur harena meatu,<a name=63> </a>
<LI>Inclinata tremunt uiridi quod gramina fundo;<a name=64> </a>
<LI>Vsque sub ingenuis agitatae fontibus herbae<a name=65> </a>
<LI>Vibrantes patiuntur aquas lucetque latetque<a name=66> </a>
<LI>Calculus et uiridem distinguit glarea muscum: <a name=67> </a>
<LI>Tota Caledoniis talis pictura Britannis,<a name=68> </a>
<LI>Cum uirides algas et rubra corallia nudat<a name=69> </a>
<LI>Aestus et albentes, concharum germina, bacas,<a name=70> </a>
<LI>Delicias hominum, locupletibus atque sub undis<a name=71> </a>
<LI>Assimulant nostros imitata monilia cultus. <a name=72> </a>
<LI>Haud aliter placidae subter uada laeta Mosellae<a name=73> </a>
<LI>Detegit admixtos non concolor herba lapillos. <a name=74> </a>
<LI>Intentos tamen usque oculos errore fatigant<a name=75> </a>
<LI>Interludentes, examina lubrica, pisces. <a name=76> </a>
<LI>Sed neque tot species obliquatosque natatus<a name=77> </a>
<LI>Quaeque pcr aduersum succedunt agmina flumen,<a name=78> </a>
<LI>Nominaque et cunctos numerosae stirpis alumnos<a name=79> </a>
<LI>Edere fas aut ille sinit, cui cura secundae<a name=80> </a>
<LI>Sortis et aequorei cessit tutela tridentis. <a name=81> </a>
<LI>Tu mihi flumineis habitatrix Nais in oris,<a name=82> </a>
<LI>Squamigeri gregis ede choros liquidoque sub alueo<a name=83> </a>
<LI>Dissere caeruleo fluitantes amne cateruas. <a name=84> </a>
<LI>Squameus herbosas capito inter lucet harenas<a name=85> </a>
<LI>Viscere praetenero fartim congestus aristis<a name=86> </a>
<LI>Nec duraturus post bina trihoria mensis,<a name=87> </a>
<LI>Purpureisque salar stellatus tergora guttis,<a name=88> </a>
<LI>Et nullo spinae nociturus acumine rhedo,<a name=89> </a>
<LI>Effugiensque oculos celeri leuis umbra natatu. <a name=90> </a>
<LI>Tuque per obliqui fauces uexate Saraui,<a name=91> </a>
<LI>Qua bis terna fremunt scopulosis ostia pilis,<a name=92> </a>
<LI>Cum defluxisti famae maioris in amnem,<a name=93> </a>
<LI>Liberior laxos exercei, barbe, natatus: <a name=94> </a>
<LI>Tu melior peiore aeuo, tibi contigit omni<a name=95> </a>
<LI>Spirantum ex numero non illaudata senectus. <a name=96> </a>
<LI>Nec te puniceo rutilantem uiscere, salmo,<a name=97> </a>
<LI>Transierim, latae cuius uaga uerbera caudae<a name=98> </a>
<LI>Gurgite de medio summas referuntur in undas,<a name=99> </a>
<LI>Occultus placido cum proditur aequore pulsus. <a name=100> </a>
<LI>Tu loricato squamosus pectore, frontem<a name=101> </a>
<LI>Lubricus et dubiae facturus fercula cenae<a name=102> </a>
<LI>Tempora longarum fers incorrupte morarum,<a name=103> </a>
<LI>Praesignis maculis capitis, cui prodiga nutat<a name=104> </a>
<LI>Aluus opimatoque fluens abdomine uenter. <a name=105> </a>
<LI>Quaeque per Illyricum, per stagna binominis Histri<a name=106> </a>
<LI>Spumarum indiciis caperis, mustela, natantum<a name=107> </a>
<LI>In nostrum subuecta fretum, ne lata Mosellae<a name=108> </a>
<LI>Flumina tam celebri defraudarentur alumno. <a name=109> </a>
<LI>Quis te naturae pinxit color! atra superne<a name=110> </a>
<LI>Puncta notant tergum, qua lutea circuit iris;<a name=111> </a>
<LI>Lubrica caeruleus perducit tergora fucus;<a name=112> </a>
<LI>Corporis ad medium fartim pinguescis, at illinc<a name=113> </a>
<LI>Vsque sub extremam squalet cutis arida caudam. <a name=114> </a>
<LI>Nec te, delicias mensarum, perca, silebo,<a name=115> </a>
<LI>Amnigenos inter pisces dignande marinis,<a name=116> </a>
<LI>Solus puniceis facilis contendere mullis: <a name=117> </a>
<LI>Nam neque gustus iners solidoque in corpore partes<a name=118> </a>
<LI>Segmentis coeunt, sed dissociantur aristis. <a name=119> </a>
<LI>Hic etiam Latio risus praenomine, cultor<a name=120> </a>
<LI>Stagnorum, querulis uis infestissima ranis,<a name=121> </a>
<LI>Lucius, obscuras ulua caenoque lacunas<a name=122> </a>
<LI>Obsidet; hic nullos mensarum lectus ad usus<a name=123> </a>
<LI>Feruet fumosis olido nidore popinis. <a name=124> </a>
<LI>Quis non et uirides, uulgi solacia, tincas<a name=125> </a>
<LI>Norit et alburnos, praedam puerilibus hamis,<a name=126> </a>
<LI>Stridentesque focis, obsonia plebis, alausas? <a name=127> </a>
<LI>Teque inter species geminas neutrumque et utrumque,<a name=128> </a>
<LI>Qui necdum salmo nec iam salar ambiguusque<a name=129> </a>
<LI>Amborum medio, sario, intercepte sub aeuo? <a name=130> </a>
<LI>Tu quoque flumineas inter memorande cohortes,<a name=131> </a>
<LI>Gobio, non geminis maior sine pollice palmis,<a name=132> </a>
<LI>Praepinguis, teres, ouipara congestior aluo<a name=133> </a>
<LI>Propexique iubas imitatus, gobio, barbi. <a name=134> </a>
<LI>Nunc, pecus aequoreum, celebrabere, magne silure,<a name=135> </a>
<LI>Quem velut Actaeo perductum tergora oliuo<a name=136> </a>
<LI>Amnicolam delphina reor:  sic per freta magnum<a name=137> </a>
<LI>Laberis et longi uix corporis agmina solvis<a name=138> </a>
<LI>Aut breuibus defensa uadis aut fluminis uluis. <a name=139> </a>
<LI>At cum tranquillos moliris in amne meatus,<a name=140> </a>
<LI>Te uirides ripae, te caerula turba natantum,<a name=141> </a>
<LI>Te liquidae mirantur aquae:  diffunditur alueo<a name=142> </a>
<LI>Aestus et extremi procurrunt margine fluctus. <a name=143> </a>
<LI>Talis Atlantiaco quondam ballena profundo,<a name=144> </a>
<LI>Cum uento motuue suo telluris ad oras<a name=145> </a>
<LI>Pellitur, exclusum fundit mare, magnaque surgunt<a name=146> </a>
<LI>Aequora, uicinique timent deereseere montes. <a name=147> </a>
<LI>Hic tamen, hie nostrae mitis ballena Mosellae<a name=148> </a>
<LI>Exitio procul est magnoque honor additus amni. <a name=149> </a>
<LI>Iam liquidas spectasse uias et lubriea pisces<a name=150> </a>
<LI>Agmina multiplicesque satis numerasse cateruas. <a name=151> </a>
<LI>Indueant aliam spectacula uitea pompam<a name=152> </a>
<LI>Sollicitentque uagos Baccheia munera uisus,<a name=153> </a>
<LI>Qua sublimis apex longo super ardua tractu<a name=154> </a>
<LI>Et rupes et aprica iugi flexusque sinusque<a name=155> </a>
<LI>Vitibus assurgunt naturalique theatro. <a name=156> </a>
<LI>Gauranum sie alma iugum uindemia uestit<a name=157> </a>
<LI>Et Rhodopen, proprioque nitent Pangaea Lyaeo;<a name=158> </a>
<LI>Sic uiret Ismarius super aequora Thracia collis;<a name=159> </a>
<LI>Sic mea flauentem pingunt uineta Garunnam. <a name=160> </a>
<LI>Summis quippe iugis tendentis in ultima cliui<a name=161> </a>
<LI>Conseritur uiridi fluuialis margo Lyaeo. <a name=162> </a>
<LI>Laeta operum plebes festinantesque coloni<a name=163> </a>
<LI>Vertice nunc summo properant, nunc deiuge dorso,<a name=164> </a>
<LI>Certantes stolidis clamoribus.  Inde uiator<a name=165> </a>
<LI>Riparum subiecta terens, hinc nauita labens<a name=166> </a>
<LI>Probra canunt seris cultoribus:  astrepit ollis<a name=167> </a>
<LI>Et rupes et silua tremens et concauus amnis. <a name=168> </a>
<LI>Nec solos homines delectat scaena locorum: <a name=169> </a>
<LI>Hic ego et agrestes Satyros et glauca tuentes<a name=170> </a>
<LI>Naidas extremis credam concurrere ripis,<a name=171> </a>
<LI>Capripedes agitat cum laeta proteruia Panas<a name=172> </a>
<LI>Insultantque uadis trepidasque sub amne sorores<a name=173> </a>
<LI>Terrent indocili pulsantes uerbere fluctum. <a name=174> </a>
<LI>Saepe etiam mediis furata e collibus uuas<a name=175> </a>
<LI>Inter Oreiadas Panope fluuialis amicas<a name=176> </a>
<LI>Fugit lasciuos, paganica numina, Faunos. <a name=177> </a>
<LI>Dicitur et, medio cum sol stetit aureus orbe,<a name=178> </a>
<LI>Ad commune fretum Satyros uitreasque sorores<a name=179> </a>
<LI>Consortes celebrare choros, cum praebuit horas<a name=180> </a>
<LI>Secretas hominum coetu flagrantior aestus;<a name=181> </a>
<LI>Tunc insultantes sua per freta ludere Nymphas<a name=182> </a>
<LI>Et Satyros mersare uadis rudibusque natandi<a name=183> </a>
<LI>Per medias exire manus, dum lubrica falsi<a name=184> </a>
<LI>Membra petunt liquidosque fouent pro corpore fluctus. <a name=185> </a>
<LI>Sed non haec spectata ulli nec cognita uisu<a name=186> </a>
<LI>Fas mihi sit pro parte loqui:  secreta tegatur<a name=187> </a>
<LI>Et commissa suis lateat reuerentia riuis. <a name=188> </a>
<LI>Illa fruenda palam species, cum glaucus opaco<a name=189> </a>
<LI>Respondet colli fluuius, frondere uidentur<a name=190> </a>
<LI>Fluminei latices et palmite consitus amnis. <a name=191> </a>
<LI>Quis color ille uadis, seras cum propulit umbras<a name=192> </a>
<LI>Hesperus et uiridi perfundit monte Mosellam!<a name=193> </a>
<LI>Tota natant crispis iuga motibus et tremit absens<a name=194> </a>
<LI>Pampinus et uitreis uindemia turget in undis. <a name=195> </a>
<LI>Annumerat uirides derisus nauita uites,<a name=196> </a>
<LI>Nauita caudiceo fluitans super aequora lembo<a name=197> </a>
<LI>Per medium, qua sese amni confundit imago<a name=198> </a>
<LI>Collis et umbrarum confinia conserit amnis. <a name=199> </a>
<LI>Haec quoque quam dulces celebrant spectacula pompas,<a name=200> </a>
<LI>Remipedes medio certant cum flumine lembi<a name=201> </a>
<LI>Et uarios ineunt flexus uiridesque per oras<a name=202> </a>
<LI>Stringunt attonsis pubentia germina pratis!<a name=203> </a>
<LI>Puppibus et proris alacres gestire magistros<a name=204> </a>
<LI>Impubemque manum super amnica terga uagantem<a name=205> </a>
<LI>Dum spectat, [uiridis qua surgit ripa, colonus,<a name=206> </a>
<LI>Non sentit] transire diem, sua seria ludo<a name=207> </a>
<LI>Posthabet:  excludit ueteres noua gratia curas. <a name=208> </a>
<LI>Tales Cumano despectat in aequore ludos<a name=209> </a>
<LI>Liber, sulphurei cum per iuga consita Gauri<a name=210> </a>
<LI>Perque uaporiferi graditur uineta Veseui,<a name=211> </a>
<LI>Cum Venus Actiacis Augusti laeta triumphis<a name=212> </a>
<LI>Ludere lasciuos fera proelia iussit Amores,<a name=213> </a>
<LI>Qualia Niliacae classes Latiaeque triremes<a name=214> </a>
<LI>Subter Apollineae gesserunt Leucados arces,<a name=215> </a>
<LI>Aut Pompeiani Mylasena pericula belli<a name=216> </a>
<LI>Euboicae referunt per Auerna sonantia cumbae: <a name=217> </a>
<LI>Innocuos ratium pulsus pugnasque iocantes<a name=218> </a>
<LI>Naumachiae, Siculo qualis spectala Peloro,<a name=219> </a>
<LI>Caeruleus uiridi reparat sub irnagine pontus. <a name=220> </a>
<LI>Non aliam speciem petulantibus addit ephebis<a name=221> </a>
<LI>Pubertasque amnisque et picti rostra phaseli. <a name=222> </a>
<LI>Hos Hyperionio cum sol perfuderit aestu,<a name=223> </a>
<LI>Reddit nautales uitreo sub gurgite formas<a name=224> </a>
<LI>Et redigit pandas inuersi corporis umbras. <a name=225> </a>
<LI>Vtque agiles motus dextra laeuaque frequentant<a name=226> </a>
<LI>Et commutatis alternant pondera remis,<a name=227> </a>
<LI>Vnda refert alios, simulacra umentia, nautas: <a name=228> </a>
<LI>Ipsa suo gaudet simulamine nautica pubes<a name=229> </a>
<LI>Fallaces fluuio mirata redire figuras. <a name=230> </a>
<LI>Sic ubi compositos ostentatura capillos,<a name=231> </a>
<LI>Candentem late speculi explorantis honorem<a name=232> </a>
<LI>Cum primum carae nutrix admouit alumnae,<a name=233> </a>
<LI>Laeta ignorato fruitur uirguncula ludo<a name=234> </a>
<LI>Germanaeque putat formam spectare puellae: <a name=235> </a>
<LI>Oscula fulgenti dat non referenda metallo<a name=236> </a>
<LI>Aut fixas praetemptat acus aut frontis ad oram<a name=237> </a>
<LI>Vibratos captat digitis extendere crines: <a name=238> </a>
<LI>Talis ad umbrarum ludibria nautica pubes<a name=239> </a>
<LI>Ambiguis fruitur ueri falsique figuris. <a name=240> </a>
<LI>lam uero accessus faciles qua ripa ministrat,<a name=241> </a>
<LI>Scrutatur toto populatrix turba profundo<a name=242> </a>
<LI>Heu male defensos penetrali flumine pisces. <a name=243> </a>
<LI>Hic medio procul amne trahens umentia lina<a name=244> </a>
<LI>Nodosis decepta plagis examina uerrit;<a name=245> </a>
<LI>Ast hic, tranquillo qua labitur agmine flumen,<a name=246> </a>
<LI>Ducit corticeis fluitantia retia signis;<a name=247> </a>
<LI>Ille autem scopulis deiectas pronus in undas<a name=248> </a>
<LI>Inclinat lentae conexa caeumina uirgae<a name=249> </a>
<LI>Inductos escis iaciens letalibus hamos. <a name=250> </a>
<LI>Quos ignara doli postquam uaga turba natantum<a name=251> </a>
<LI>Rictibus inuasit patulaeque per intima fauces<a name=252> </a>
<LI>Sera occultati senserunt uulnera ferri,<a name=253> </a>
<LI>Dum trepidant, subit indicium crispoque tremori<a name=254> </a>
<LI>Vibrantis saetae nutans consentit harundo: <a name=255> </a>
<LI>Nec mora et excussam stridenti uerbere praedam<a name=256> </a>
<LI>Dexter in obliquum raptat puer; excipit ictum<a name=257> </a>
<LI>Spiritus, ut fractis quondam per inane flagellis<a name=258> </a>
<LI>Aura crepat motoque assibilat aere uentus. <a name=259> </a>
<LI>Exultant udae super arida saxa rapinae<a name=260> </a>
<LI>Luciferique pauent letalia tela diei,<a name=261> </a>
<LI>Cuique sub amne suo mansit uigor, aere nostro<a name=262> </a>
<LI>Segnis anhelatis uitam consumit in auris. <a name=263> </a>
<LI>Iam piger inualido uibratur corpore plausus,<a name=264> </a>
<LI>Torpida supremos patitur iam cauda tremores,<a name=265> </a>
<LI>Nec coeunt rictus, haustas sed hiatibus auras<a name=266> </a>
<LI>Reddit mortiferos expirans branchia flatus. <a name=267> </a>
<LI>Sic ubi fabriles exercet spiritus ignes,<a name=268> </a>
<LI>Accipit alterno cohibetque foramine uentos<a name=269> </a>
<LI>Lanea fagineis alludens parma cauernis. <a name=270> </a>
<LI>Vidi egomet quosdam leti sub fine trementes<a name=271> </a>
<LI>Collegisse animas, mox in sublime citatos<a name=272> </a>
<LI>Cernua subiectum praeceps dare corpora in amnem<a name=273> </a>
<LI>Desperatarum potientes rursus aquarum. <a name=274> </a>
<LI>Quos impos damni puer inconsultus ab alto<a name=275> </a>
<LI>Impetit et stolido captat prensare natatu. <a name=276> </a>
<LI>Sic Anthedonius Boeotia per freta Glaucus,<a name=277> </a>
<LI>Gramina gustatu postquam exitialia Circes<a name=278> </a>
<LI>Expertus carptas moribundis piscibus herbas<a name=279> </a>
<LI>Sumpsit, Carpathium subiit nouus accola pontum. <a name=280> </a>
<LI>Ille hamis et rete potens, scrutator operti<a name=281> </a>
<LI>Nereos, aequoream solitus conuerrere Tethyn,<a name=282> </a>
<LI>Inter captiuas fluitauit praedo cateruas. <a name=283> </a>
<LI>Talia despectant longo per caerula tractu<a name=284> </a>
<LI>Pendentes saxis instanti culmine uillae,<a name=285> </a>
<LI>Quas medius dirimit sinuosis flexibus errans<a name=286> </a>
<LI>Amnis, et alternas comunt praetoria ripas. <a name=287> </a>
<LI>Quis modo Sestiacum pelagus, Nepheleidos Helles<a name=288> </a>
<LI>Aequor, Abydeni freta quis miretur ephebi? <a name=289> </a>
<LI>Quis Chalcedonio constratum ab litore pontum,<a name=290> </a>
<LI>Regis opus magni, mediis euripus ubi undis<a name=291> </a>
<LI>Europaeque Asiaeque uetat concurrere terras? <a name=292> </a>
<LI>Non hic dira freti rabies, non saeua furentum<a name=293> </a>
<LI>Proelia caurorum; licet hic commercia linguae<a name=294> </a>
<LI>Iungere et alterno sermonem texere pulsu. <a name=295> </a>
<LI>Blanda salutiferas permiscent litora uoces<a name=296> </a>
<LI>Et uoces et paene manus:  resonantia utrimque<a name=297> </a>
<LI>Verba refert mediis concurrens fluctibus echo. <a name=298> </a>
<LI>Quis potis innumeros cultusque habitusque retexens<a name=299> </a>
<LI>Pandere tectonicas per singula praedia formas? <a name=300> </a>
<LI>Non hoc spernat opus Gortynius aliger, aedis<a name=301> </a>
<LI>Conditor Euboicae, casus quem fingere in auro<a name=302> </a>
<LI>Conantem Icarios patrii pepulere dolores;<a name=303> </a>
<LI>Non Philo Cecropius, non qui laudatus ab hoste<a name=304> </a>
<LI>Clara Syracosii traxit certamina belli. <a name=305> </a>
<LI>Forsan et insignes hominumque operumque labores<a name=306> </a>
<LI>Hic habuit decimo celebrata uolumine Mareei<a name=307> </a>
<LI>Hebdomas, hic clari uiguere Menecratis artes<a name=308> </a>
<LI>Atque Ephesi spectata manus uel in arce Mineruae<a name=309> </a>
<LI>Ictinus, magico cui noetua perlita fuco<a name=310> </a>
<LI>Allicit omne genus uolucres perimitque tuendo. <a name=311> </a>
<LI>Conditor hic forsan fuerit Ptolomaidos aulae<a name=312> </a>
<LI>Dinochares, quadro cui in fastigia cono<a name=313> </a>
<LI>Surgit et ipsa suas consumit pyramis umbras. <a name=314> </a>
<LI>Iussus ob incesti qui quondam foedus amoris<a name=315> </a>
<LI>Arsinoen Pharii suspendit in aere templi;<a name=316> </a>
<LI>Spirat enim tecti testudine corus achates<a name=317> </a>
<LI>Amatamque trahit ferrato crine puellam. <a name=318> </a>
<LI>Hos ergo aut horum similes est credere dignum<a name=319> </a>
<LI>Belgarum in terris scaenas posuisse domorum<a name=320> </a>
<LI>Molitos celsas fluuii decoramina uillas. <a name=321> </a>
<LI>Haec est natura sublimis in aggere saxi,<a name=322> </a>
<LI>Haec procurrentis fundata crepidine ripae,<a name=323> </a>
<LI>Haec refugit captumque sinu sibi uindicat amnem. <a name=324> </a>
<LI>Illa tenens collem, qui plurimus imminet amni,<a name=325> </a>
<LI>Vsurpat faciles per culta, per aspera uisus<a name=326> </a>
<LI>Vtque suis fruitur felix speculatio terris. <a name=327> </a>
<LI>Quin etiam riguis humili pede condita pratis<a name=328> </a>
<LI>Compensat celsi bona naturalia montis<a name=329> </a>
<LI>Sublimique minans irrumpit in aethera tecto<a name=330> </a>
<LI>Ostentas altam, Pharos ut Memphitica, turrim. <a name=331> </a>
<LI>Huic proprium clausos consaepto gurgite pisces<a name=332> </a>
<LI>Apricas scopulorum inter captare nouales. <a name=333> </a>
<LI>Haec summis innixa iugis labentia subter<a name=334> </a>
<LI>Flumina despectu iam caligante tuetur. <a name=335> </a>
<LI>Atria quid memorem uiridantibus assita pratis<a name=336> </a>
<LI>Innumerisque super nitentia tecla columnis? <a name=337> </a>
<LI>Quid quae fluminea substructa crepidine fumant<a name=338> </a>
<LI>Balnea, feruenti cum Mulciber haustus operto<a name=339> </a>
<LI>Voluit anhelatas tectoria per caua flammas<a name=340> </a>
<LI>Inclusum glomerans aestu expirante uaporem? <a name=341> </a>
<LI>Vidi ego defessos multo sudore lauacri<a name=342> </a>
<LI>Fastidisse lacus et frigora piscinarum,<a name=343> </a>
<LI>Vt uiuis fruerentur aquis, mox amne refotos<a name=344> </a>
<LI>Plaudenti gelidum flumen pepulisse natatu. <a name=345> </a>
<LI>Quod si Cumanis huc afforet hospes ab oris,<a name=346> </a>
<LI>Crederet Euboicas simulacra exilia Baias<a name=347> </a>
<LI>His donasse locis:  tantus cultusque nitorque<a name=348> </a>
<LI>Allicit et nullum parit oblectatio luxum. <a name=349> </a>
<LI>Sed mihi qui tandem finis tua glauca fluenta<a name=350> </a>
<LI>Dicere dignandumque mari memorare Mosellam,<a name=351> </a>
<LI>Innumeri quod te diuersa per ostia late<a name=352> </a>
<LI>Incurrunt amnes?  quamquam differre meatus<a name=353> </a>
<LI>Possent, sed celerant in te consumere nomen. <a name=354> </a>
<LI>Namque et Promeae Nemesaeque adiuta meatu<a name=355> </a>
<LI>Sura tuas properat non degener ire sub undas,<a name=356> </a>
<LI>Sura interceptis tibi gratificata fluentis,<a name=357> </a>
<LI>Nobilius permixta tuo sub nomine, quam si<a name=358> </a>
<LI>Ignoranda patri confunderet oslia ponto. <a name=359> </a>
<LI>Te rapidus Celbis, te marmote clarus Erubris<a name=360> </a>
<LI>Festinant famulis quam primum allambere lymphis: <a name=361> </a>
<LI>Nobilibus Celbis celebratus piscibus, ille<a name=362> </a>
<LI>Praecipiti torquens cerealia saxa rotatu<a name=363> </a>
<LI>Stridentesque trahens per leuia marmora serras<a name=364> </a>
<LI>Audit perpetuos ripa ex utraque tumultus. <a name=365> </a>
<LI>Praetereo exilem Lesuram tenuemque Drahonum<a name=366> </a>
<LI>Nec fastiditos Salmonae usurpo fluores: <a name=367> </a>
<LI>Nauiger undisona dudum me mole Sarauus<a name=368> </a>
<LI>Tota ueste uocat, longum qui distulit amnem,<a name=369> </a>
<LI>Fessa sub Augustis ut uolueret ostia muris. <a name=370> </a>
<LI>Nec minor hoc, tacitum qui per sola pinguia labens<a name=371> </a>
<LI>Stringit frugiferas felix Alisontia ripas. <a name=372> </a>
<LI>Mille alii, prout quemque suus magis impetus urget,<a name=373> </a>
<LI>Esse tui cupiunt:  tantus properantibus undis<a name=374> </a>
<LI>Ambitus aut mores.  Quod si tibi, dia Mosella,<a name=375> </a>
<LI>Smyrna suum uatem uel Mantua clara dedisset,<a name=376> </a>
<LI>Cederet Iliacis Simois memoratus in oris,<a name=377> </a>
<LI>Nec praeferre suos auderet Thybris honores. <a name=378> </a>
<LI>Da ueniam, da, Roma potens! pulsa, oro, facessat<a name=379> </a>
<LI>Inuidia et Latiae Nemesis non cognita linguae: <a name=380> </a>
<LI>Imperii sedem Romae tenuere parentes. <a name=381> </a>
<LI>Salue, magne parens frugum uirumque, Mosella!<a name=382> </a>
<LI>Te clari proceres, te bello exercita pubes,<a name=383> </a>
<LI>Aemula te Latiae decorat facundia linguae. <a name=384> </a>
<LI>Quin etiam mores et laetum fronte serena<a name=385> </a>
<LI>Ingenium natura tuis concessit alumnis;<a name=386> </a>
<LI>Nec sola antiquos ostentat Roma Catones,<a name=387> </a>
<LI>Aut unus tantum iusti sectator et aequi<a name=388> </a>
<LI>Pollet Aristides ueteresque illustrat Athenas. <a name=389> </a>
<LI>Verum ego quid laxis nimium spatiatus habenis<a name=390> </a>
<LI>Victus amore tui praeconia detero?  conde,<a name=391> </a>
<LI>Musa, chelyn pulsis extremo carmine netis. <a name=392> </a>
<LI>Tempus erit, cum me studiis ignobilis oti<a name=393> </a>
<LI>Mulcentem curas seniique aprica fouentem<a name=394> </a>
<LI>Materiae commendet honos; cum facta uiritim<a name=395> </a>
<LI>Belgarum patriosque canam, decora inclita, mores: <a name=396> </a>
<LI>Mollia subtili nebunt mihi carmina filo<a name=397> </a>
<LI>Pierides tenuique aptas subtemine telas<a name=398> </a>
<LI>Percurrent:  dabitur nostris quoque purpura fusis. <a name=399> </a>
<LI>Quis mihi tum non dictus erit?  memorabo quietos<a name=400> </a>
<LI>Agricolas legumque catos fandique potentes,<a name=401> </a>
<LI>Praesidium sublime reis; quos curia summos<a name=402> </a>
<LI>Municipum uidit proceres propriumque senatum,<a name=403> </a>
<LI>Quos praetextati celebris facundia ludi<a name=404> </a>
<LI>Contulit ad ueteris praeconia Quintiliani,<a name=405> </a>
<LI>Quique suas rexere urbes purumque tribunal<a name=406> </a>
<LI>Sanguine et innocuas illustrauere secures,<a name=407> </a>
<LI>Aut Italum populos aquilonigenasque Britannos<a name=408> </a>
<LI>Praefecturarum titulo tenuere secundo;<a name=409> </a>
<LI>Quique caput rerum, Romam, populumque patresque<a name=410> </a>
<LI>Tantum non primo rexit sub nomine, quamuis<a name=411> </a>
<LI>Par fuerit primis:  festinat soluere tandem<a name=412> </a>
<LI>Errorem fortuna suum libataque supplens<a name=413> </a>
<LI>Praemia iam ueri fastigia reddat honoris<a name=414> </a>
<LI>Nobilibus repetenda nepotibus.  At modo coeptum<a name=415> </a>
<LI>Detexatur opus, dilata et laude uirorum<a name=416> </a>
<LI>Dicamus laeto per rura uirentia tractu<a name=417> </a>
<LI>Felicem fluuium Rhenique sacremus in undas. <a name=418> </a>
<LI>Caeruleos nunc, Rhene, sinus hyaloque uirentem<a name=419> </a>
<LI>Pande peplum spatiumque noui metare fluenti<a name=420> </a>
<LI>Fraternis cumulandus aquis.  Nec praemia in undis<a name=421> </a>
<LI>Sola, sed Augustae ueniens quod moenibus urbis<a name=422> </a>
<LI>Spectauit iunctos natique patrisque triumphos<a name=423> </a>
<LI>Hostibus exactis Nicrum super et Lupodunum<a name=424> </a>
<LI>Et fontem Latiis ignotum annalibus Histri. <a name=425> </a>
<LI>Haec profligati uenit modo laurea belli,<a name=426> </a>
<LI>Hinc alias aliasque feret.  Vos pergite iuncti<a name=427> </a>
<LI>Et mare purpureum gemino propellite tractu. <a name=428> </a>
<LI>Neu uereare minor, pulcherrime Rhene, uideri: <a name=429> </a>
<LI>Inuidiae nihil hospes habet; potiere perenni<a name=430> </a>
<LI>Nomine:  tu fratrem famae securus adopta. <a name=431> </a>
<LI>Diues aquis, diues Nymphis, largitor utrique<a name=432> </a>
<LI>Alueus extendet geminis diuortia ripis<a name=433> </a>
<LI>Communesque uias diuersa per ostia fundet. <a name=434> </a>
<LI>Accedent uires, quas Francia quasque Chamaues<a name=435> </a>
<LI>Germanique tremant:  tunc uerus habebere limes. <a name=436> </a>
<LI>Accedet tanto geminum tibi nomen ab amni,<a name=437> </a>
<LI>Cumque unus de fonte fluas, dicere bicornis. <a name=438> </a>
<LI>Haec ego, Viuisca ducens ab origine gentem,<a name=439> </a>
<LI>Belgarum hospitiis non per noua foedera notus,<a name=440> </a>
<LI>Ausonius, nomen Latium, patriaque domoque<a name=441> </a>
<LI>Gallorum extremos inter celsamque Pyrenen,<a name=442> </a>
<LI>Temperat ingenuos qua laeta Aquitanica mores,<a name=443> </a>
<LI>Audax exigua fide concino.  Fas mihi sacrum<a name=444> </a>
<LI>Perstrinxisse amnem tenui libamine Musae. <a name=445> </a>
<LI>Nec laudem affecto, ueniam peto.  Sunt tibi multi,<a name=446> </a>
<LI>Alme amnis, sacros qui sollicitare fluores<a name=447> </a>
<LI>Aonidum totamque solent haurire Aganippen. <a name=448> </a>
<LI>Ast ego quanta mei dederit se uena liquoris,<a name=449> </a>
<LI>Burdigalam cum me in patriam nidumque senectae<a name=450> </a>
<LI>Augustus, pater et nati, mea maxima cura,<a name=451> </a>
<LI>Fascibus Ausoniis decoratum et honore curuli<a name=452> </a>
<LI>Mittent emeritae post munera disciplinae,<a name=453> </a>
<LI>Latius Arctoi praeconia persequar amnis. <a name=454> </a>
<LI>Addam urbes, tacito quas subter laberis alueo,<a name=455> </a>
<LI>Moeniaque antiquis te prospectantia muris;<a name=456> </a>
<LI>Addam praesidiis dubiarum condita rerum,<a name=457> </a>
<LI>Sed modo securis non castra, sed horrea Belgis;<a name=458> </a>
<LI>Addam felices ripa ex utraque colonos<a name=459> </a>
<LI>Teque inter medios hominumque boumque labores<a name=460> </a>
<LI>Stringentem ripas et pinguia culta secantem. <a name=461> </a>
<LI>Non tibi se Liger anteferet, non Axona praeceps,<a name=462> </a>
<LI>Matrona non, Gallis Belgisque intersita finis,<a name=463> </a>
<LI>Santonico refluus non ipse Carantonus aestu. <a name=464> </a>
<LI>Concedet gelido Durani de monte uolutus<a name=465> </a>
<LI>Amnis, et auriferum postponet Gallia Tarnen,<a name=466> </a>
<LI>Insanumque ruens per saxa rotantia late<a name=467> </a>
<LI>In mare purpureum dominae tamen ante Mosellae<a name=468> </a>
<LI>Numine adorato Tarbellicus ibit Aturrus. <a name=469> </a>
<LI>Corniger externas celebrande Mosella per oras,<a name=470> </a>
<LI>Nec solis celebrande locis, ubi fonte superno<a name=471> </a>
<LI>Exeris auratum taurinae frontis honorem<a name=472> </a>
<LI>Quaque trahis placidos sinuosa per arua meatus<a name=473> </a>
<LI>Vel qua Germanis sub portibus ostia soluis: <a name=474> </a>
<LI>Si quis honos tenui uolet aspirare Camenae,<a name=475> </a>
<LI>Perdere si quis in his dignabitur otia Musis,<a name=476> </a>
<LI>Ibis in ora hominum laetoque fouebere cantu. <a name=477> </a>
<LI>Te fontes uiuique lacus, te caerula noscent<a name=478> </a>
<LI>Flumina, te ueteres, pagorum gloria, luci,<a name=479> </a>
<LI>Te Druna, te sparsis incerta Druentia ripis<a name=480> </a>
<LI>Alpinique colent fluuii duplicemque per urbem<a name=481> </a>
<LI>Qui meat et Dextrae Rhodanns dat nomina ripae;<a name=482> </a>
<LI>Te stagnis ego caeruleis magnumque sonoris<a name=483> </a>
<LI>Amnibus, aequoreae te commendabo Garunnae. <a name=484> </a>


<P>
<P  align=center>PUBLI VERGILI MARONIS
<P  align=center>AENEIDOS
<P  align=center>LIBER III
<P>
<P>
<P><OL><LI>POSTQUAM res Asiae Priamique evertere gentem<a name=1> </a>
<LI>immeritam visum Superis, ceciditque superbum<a name=2> </a>
<LI>Ilium, et omnis humo fumat Neptunia Troia,<a name=3> </a>
<LI>diversa exsilia et desertas quaerere terras<a name=4> </a>
<LI>auguriis agimur divom, classemque sub ipsa<a name=5> </a>
<LI>Antandro et Phrygiae molimur montibus Idae,<a name=6> </a>
<LI>incerti, quo fata ferant, ubi sistere detur,<a name=7> </a>
<LI>contrahimusque viros.  Vix prima inceperat aestas,<a name=8> </a>
<LI>et pater Anchises dare fatis vela iubebat;<a name=9> </a>
<LI>litora cum patriae lacrimans portusque relinquo<a name=10> </a>
<LI>et campos, ubi Troia fuit:  feror exsul in altum<a name=11> </a>
<LI>cum sociis natoque Penatibus et magnis dis. <a name=12> </a>
<LI>    Terra procul vastis colitur Mavortia campis,<a name=13> </a>
<LI>Thraces arant, acri quondam regnata Lycurgo,<a name=14> </a>
<LI>hospitium antiquum Troiae sociique Penates,<a name=15> </a>
<LI>dum Fortuna fuit.  Feror huc, et litore curvo<a name=16> </a>
<LI>moenia prima loco, fatis ingressus iniquis,<a name=17> </a>
<LI>Aeneadasque meo nomen de nomine fingo. <a name=18> </a>
<LI>    Sacra Dionaeae matri divisque ferebam<a name=19> </a>
<LI>auspicibus coeptorum operum, superoque nitentem<a name=20> </a>
<LI>caelicolum regi mactabam in litore taurum. <a name=21> </a>
<LI>Forte fuit iuxta tumulus, quo cornea summo<a name=22> </a>
<LI>virgulta et densis hastilibus horrida myrtus. <a name=23> </a>
<LI>Accessi, viridemque ab humo convellere silvam<a name=24> </a>
<LI>conatus, ramis tegerem ut frondentibus aras,<a name=25> </a>
<LI>horrendum et dictu video mirabile monstrum. <a name=26> </a>
<LI>Nam, quae prima solo ruptis radicibus arbos<a name=27> </a>
<LI>vellitur, huic atro liquuntur sanguine guttae,<a name=28> </a>
<LI>et terram tabo maculant.  Mihi frigidus horror<a name=29> </a>
<LI>membra quatit, gelidusque coit formidine sanguis. <a name=30> </a>
<LI>Rursus et alterius lentum convellere vimen<a name=31> </a>
<LI>insequor, et causas penitus temptare latentis: <a name=32> </a>
<LI>ater et alterius sequitur de cortice sanguis. <a name=33> </a>
<LI>Multa movens animo nymphas venerabar agrestis<a name=34> </a>
<LI>Gradivumque patrem, Geticis qui praesidet arvis,<a name=35> </a>
<LI>rite secundarent visus omenque levarent. <a name=36> </a>
<LI>Tertia sed postquam maiore hastilia nisu<a name=37> </a>
<LI>adgredior, genibusque adversae obluctor harenae - <a name=38> </a>
<LI>eloquar, an sileam? - gemitus lacrimabilis imo<a name=39> </a>
<LI>auditur tumulo, et vox reddita fertur ad auris: <a name=40> </a>
<LI>`Quid miserum, Aenea, laceras?  Iam parce sepulto;<a name=41> </a>
<LI>parce pias scelerare manus.  Non me tibi Troia<a name=42> </a>
<LI>externum tulit, aut cruor hic de stipite manat. <a name=43> </a>
<LI>Heu, fuge crudelis terras, fuge litus avarum: <a name=44> </a>
<LI>nam Polydorus ego; hic confixum ferrea texit<a name=45> </a>
<LI>telorum seges et iaculis increvit acutis.'<a name=46> </a>
<LI>    Tum vero ancipiti mentem formidine pressus<a name=47> </a>
<LI>obstipui, steteruntque comae et vox faucibus haesit. <a name=48> </a>
<LI>Hunc Polydorum auri quondam cum pondere magno<a name=49> </a>
<LI>infelix Priamus furtim mandarat alendum<a name=50> </a>
<LI>Threicio regi, cum iam diffideret armis<a name=51> </a>
<LI>Dardaniae, cingique urbem obsidione videret. <a name=52> </a>
<LI>Ille, ut opes fractae Teucrum, et Fortuna recessit,<a name=53> </a>
<LI>res Agamemnonias victriciaque arma secutus,<a name=54> </a>
<LI>fas omne abrumpit; Polydorum obtruncat, et auro<a name=55> </a>
<LI>vi potitur.  Quid non mortalia pectora cogis,<a name=56> </a>
<LI>auri sacra fames?  Postquam pavor ossa reliquit,<a name=57> </a>
<LI>delectos populi ad proceres primumque parentem<a name=58> </a>
<LI>monstra deum refero, et quae sit sententia posco. <a name=59> </a>
<LI>Omnibus idem animus, scelerata excedere terra,<a name=60> </a>
<LI>linqui pollutum hospitium, et dare classibus austros. <a name=61> </a>
<LI>Ergo instauramus Polydoro funus, et ingens<a name=62> </a>
<LI>aggeritur tumulo tellus; stant Manibus arae,<a name=63> </a>
<LI>caeruleis maestae vittis atraque cupresso,<a name=64> </a>
<LI>et circum Iliades crinem de more solutae;<a name=65> </a>
<LI>inferimus tepido spumantia cymbia lacte<a name=66> </a>
<LI>sanguinis et sacri pateras, animamque sepulchro<a name=67> </a>
<LI>condimus, et magna supremum voce ciemus. <a name=68> </a>
<LI>    Inde, ubi prima fides pelago, placataque venti<a name=69> </a>
<LI>dant maria et lenis crepitans vocat Auster in altum,<a name=70> </a>
<LI>deducunt socii navis et litora complent: <a name=71> </a>
<LI>provehimur portu, terraeque urbesque recedunt. <a name=72> </a>
<LI>Sacra mari colitur medio gratissima tellus<a name=73> </a>
<LI>Nereidum matri et Neptuno Aegaeo,<a name=74> </a>
<LI>quam pius arquitenens oras et litora circum<a name=75> </a>
<LI>errantem Mycono e celsa Gyaroque revinxit,<a name=76> </a>
<LI>immotamque coli dedit et contemnere ventos. <a name=77> </a>
<LI>Huc feror; haec fessos tuto placidissima portu<a name=78> </a>
<LI>accipit:  egressi veneramur Apollinis urbem. <a name=79> </a>
<LI>Rex Anius, rex idem hominum Phoebique sacerdos<a name=80> </a>
<LI>vittis et sacra redimitus tempora lauro,<a name=81> </a>
<LI>occurrit; veterem Anchisen adgnovit amicum. <a name=82> </a>
<LI>Iungimus hospitio dextras, et tecta subimus. <a name=83> </a>
<LI>    Templa dei saxo venerabar structa vetusto: <a name=84> </a>
<LI>`Da propriam, Thymbraee, domum; da moenia fessis<a name=85> </a>
<LI>et genus et mansuram urbem; serva altera Troiae<a name=86> </a>
<LI>Pergama, reliquias Danaum atque immitis Achilli. <a name=87> </a>
<LI>Quem sequimur?  Quove ire iubes?  Ubi ponere sedes? <a name=88> </a>
<LI>Da, pater, augurium, atque animis inlabere nostris.'<a name=89> </a>
<LI>    Vix ea fatus eram:  tremere omnia visa repente,<a name=90> </a>
<LI>liminaque laurusque dei, totusque moveri<a name=91> </a>
<LI>mons circum, et mugire adytis cortina reclusis. <a name=92> </a>
<LI>Submissi petimus terram, et vox fertur ad auris: <a name=93> </a>
<LI>`Dardanidae duri, quae vos a stirpe parentum<a name=94> </a>
<LI>prima tulit tellus, eadem vos ubere laeto<a name=95> </a>
<LI>accipiet reduces.  Antiquam exquirite matrem: <a name=96> </a>
<LI>hic domus Aeneae cunctis dominabitur oris,<a name=97> </a>
<LI>et nati natorum, et qui nascentur ab illis.'<a name=98> </a>
<LI>    Haec Phoebus; mixtoque ingens exorta tumultu<a name=99> </a>
<LI>laetitia, et cuncti quae sint ea moenia quaerunt,<a name=100> </a>
<LI>quo Phoebus vocet errantis iubeatque reverti? <a name=101> </a>
<LI>Tum genitor, veterum volvens monumenta virorum,<a name=102> </a>
<LI>`Audite, O proceres' ait `et spes discite vestras: <a name=103> </a>
<LI>Creta Iovis magni medio iacet insula ponto;<a name=104> </a>
<LI>mons Idaeus ubi, et gentis cunabula nostrae. <a name=105> </a>
<LI>Centum urbes habitant magnas, uberrima regna;<a name=106> </a>
<LI>maximus unde pater, si rite audita recordor,<a name=107> </a>
<LI>Teucrus Rhoeteas primum est advectus in oras,<a name=108> </a>
<LI>optavitque locum regno.  Nondum Ilium et arces<a name=109> </a>
<LI>Pergameae steterant; habitabant vallibus imis. <a name=110> </a>
<LI>hinc mater cultrix Cybeli Corybantiaque aera<a name=111> </a>
<LI>Idaeumque nemus; hinc fida silentia sacris,<a name=112> </a>
<LI>et iuncti currum dominae subiere leones. <a name=113> </a>
<LI>Ergo agite, et, divom ducunt qua iussa, sequamur;<a name=114> </a>
<LI>placemus ventos et Gnosia regna petamus. <a name=115> </a>
<LI>Nec longo distant cursu; modo Iuppiter adsit,<a name=116> </a>
<LI>tertia lux classem Cretaeis sistet in oris.'<a name=117> </a>
<LI>Sic fatus, meritos aris mactavit honores,<a name=118> </a>
<LI>taurum Neptuno, taurum tibi, pulcher Apollo<a name=119> </a>
<LI>nigram Hiemi pecudem, Zephyris felicibus albam. <a name=120> </a>
<LI>    Fama volat pulsum regnis cessisse paternis<a name=121> </a>
<LI>Idomenea ducem, desertaque litora Cretae<a name=122> </a>
<LI>hoste vacare domos, sedesque adstare relictas. <a name=123> </a>
<LI>Linquimus Ortygiae portus, pelagoque volamus,<a name=124> </a>
<LI>bacchatamque iugis Naxon viridemque Donysam,<a name=125> </a>
<LI>Olearon, niveamque Paron, sparsasque per aequor<a name=126> </a>
<LI>Cycladas, et crebris legimus freta consita terris. <a name=127> </a>
<LI>Nauticus exoritur vario certamine clamor;<a name=128> </a>
<LI>hortantur socii:  ``Cretam proavosque petamus!''<a name=129> </a>
<LI>Prosequitur surgens a puppi ventus euntis<a name=130> </a>
<LI>et tandem antiquis Curetum adlabimur oris. <a name=131> </a>
<LI>Ergo avidus muros optatae molior urbis,<a name=132> </a>
<LI>Pergameamque voco, et laetam cognomine gentem<a name=133> </a>
<LI>hortor amare focos arcemque attollere tectis. <a name=134> </a>
<LI>    Iamque fere sicco subductae litore puppes;<a name=135> </a>
<LI>conubiis arvisque novis operata iuventus;<a name=136> </a>
<LI>iura domosque dabam:  subito cum tabida membris,<a name=137> </a>
<LI>corrupto caeli tractu, miserandaque venit<a name=138> </a>
<LI>arboribusque satisque lues et letifer annus. <a name=139> </a>
<LI>Linquebant dulcis animas, aut aegra trahebant<a name=140> </a>
<LI>corpora; tum sterilis exurere Sirius agros;<a name=141> </a>
<LI>arebant herbae, et victum seges aegra negabat. <a name=142> </a>
<LI>Rursus ad oraclum Ortygiae Phoebumque remenso<a name=143> </a>
<LI>hortatur pater ire mari, veniamque precari: <a name=144> </a>
<LI>quam fessis finem rebus ferat; unde laborum<a name=145> </a>
<LI>temptare auxilium iubeat; quo vertere cursus. <a name=146> </a>
<LI>    Nox erat, et terris animalia somnus habebat: <a name=147> </a>
<LI>effigies sacrae divom Phrygiique Penates,<a name=148> </a>
<LI>quos mecum a Troia mediisque ex ignibus urbis<a name=149> </a>
<LI>extuleram, visi ante oculos adstare iacentis<a name=150> </a>
<LI>in somnis, multo manifesti lumine, qua se<a name=151> </a>
<LI>plena per insertas fundebat luna fenestras;<a name=152> </a>
<LI>tum sic adfari et curas his demere dictis: <a name=153> </a>
<LI>`Quod tibi delato Ortygiam dicturus Apollo est,<a name=154> </a>
<LI>hic canit, et tua nos en ultro ad limina mittit. <a name=155> </a>
<LI>Nos te, Dardania incensa, tuaque arma secuti,<a name=156> </a>
<LI>nos tumidum sub te permensi classibus aequor,<a name=157> </a>
<LI>idem venturos tollemus in astra nepotes,<a name=158> </a>
<LI>imperiumque urbi dabimus:  tu moenia magnis<a name=159> </a>
<LI>magna para, longumque fugae ne linque laborem. <a name=160> </a>
<LI>Mutandae sedes:  non haec tibi litora suasit<a name=161> </a>
<LI>Delius, aut Cretae iussit considere Apollo. <a name=162> </a>
<LI>Est locus, Hesperiam Grai cognomine dicunt,<a name=163> </a>
<LI>terra antiqua, potens armis atque ubere glaebae;<a name=164> </a>
<LI>Oenotri coluere viri; nunc fama minores<a name=165> </a>
<LI>Italiam dixisse ducis de nomine gentem: <a name=166> </a>
<LI>hae nobis propriae sedes; hinc Dardanus ortus,<a name=167> </a>
<LI>Iasiusque pater, genus a quo principe nostrum. <a name=168> </a>
<LI>Surge age, et haec laetus longaevo dicta parenti<a name=169> </a>
<LI>haud dubitanda refer:  Corythum terrasque requirat<a name=170> </a>
<LI>Ausonias; Dictaea negat tibi Iuppiter arva.'<a name=171> </a>
<LI>    Talibus attonitus visis et voce deorum - <a name=172> </a>
<LI>nec sopor illud erat, sed coram adgnoscere voltus<a name=173> </a>
<LI>velatasque comas praesentiaque ora videbar;<a name=174> </a>
<LI>tum gelidus toto manabat corpore sudor<a name=175> </a>
<LI>corripio e stratis corpus, tendoque supinas<a name=176> </a>
<LI>ad caelum cum voce manus, et munera libo<a name=177> </a>
<LI>intemerata focis.  Perfecto laetus honore<a name=178> </a>
<LI>Anchisen facio certum, remque ordine pando. <a name=179> </a>
<LI>Adgnovit prolem ambiguam geminosque parentes,<a name=180> </a>
<LI>seque novo veterum deceptum errore locorum. <a name=181> </a>
<LI>Tum memorat:  `Nate, Iliacis exercite fatis,<a name=182> </a>
<LI>sola mihi talis casus Cassandra canebat. <a name=183> </a>
<LI>Nunc repeto haec generi portendere debita nostro,<a name=184> </a>
<LI>et saepe Hesperiam, saepe Itala regna vocare. <a name=185> </a>
<LI>Sed quis ad Hesperiae venturos litora Teucros<a name=186> </a>
<LI>crederet, aut quem tum vates Cassandra moveret? <a name=187> </a>
<LI>Cedamus Phoebo, et moniti meliora sequamur.'<a name=188> </a>
<LI>Sic ait, et cuncti dicto paremus ovantes. <a name=189> </a>
<LI>Hanc quoque deserimus sedem, paucisque relictis<a name=190> </a>
<LI>vela damus, vastumque cava trabe currimus aequor. <a name=191> </a>
<LI>    Postquam altum tenuere rates, nec iam amplius ullae<a name=192> </a>
<LI>adparent terrae, caelum undique et undique pontus,<a name=193> </a>
<LI>tum mihi caeruleus supra caput adstitit imber,<a name=194> </a>
<LI>noctem hiememque ferens, et inhorruit unda tenebris. <a name=195> </a>
<LI>Continuo venti volvunt mare, magnaque surgunt<a name=196> </a>
<LI>aequora; dispersi iactamur gurgite vasto;<a name=197> </a>
<LI>involvere diem nimbi, et nox umida caelum<a name=198> </a>
<LI>abstulit; ingeminant abruptis nubibus ignes. <a name=199> </a>
<LI>Excutimur cursu, et caecis erramus in undis. <a name=200> </a>
<LI>Ipse diem noctemque negat discernere caelo,<a name=201> </a>
<LI>nec meminisse viae media Palinurus in unda. <a name=202> </a>
<LI>Tris adeo incertos caeca caligine soles<a name=203> </a>
<LI>erramus pelago, totidem sine sidere noctes. <a name=204> </a>
<LI>Quarto terra die primum se attollere tandem<a name=205> </a>
<LI>visa, aperire procul montis, ac volvere fumum. <a name=206> </a>
<LI>Vela cadunt, remis insurgimus; haud mora nautae<a name=207> </a>
<LI>adnixi torquent spumas et caerula verrunt. <a name=208> </a>
<LI>    Servatum ex undis Strophadum me litora primum<a name=209> </a>
<LI>accipiunt; Strophades Graio stant nomine dictae,<a name=210> </a>
<LI>insulae Ionio in magno, quas dira Celaeno<a name=211> </a>
<LI>Harpyiaeque colunt aliae, Phineia postquam<a name=212> </a>
<LI>clausa domus, mensasque metu liquere priores. <a name=213> </a>
<LI>Tristius haud illis monstrum, nec saevior ulla<a name=214> </a>
<LI>pestis et ira deum Stygiis sese extulit undis. <a name=215> </a>
<LI>Virginei volucrum voltus, foedissima ventris<a name=216> </a>
<LI>proluvies, uncaeque manus, et pallida semper<a name=217> </a>
<LI>ora fame. <a name=218> </a>
<LI>    Huc ubi delati portus intravimus, ecce<a name=219> </a>
<LI>laeta boum passim campis armenta videmus,<a name=220> </a>
<LI>caprigenumque pecus nullo custode per herbas. <a name=221> </a>
<LI>Inruimus ferro, et divos ipsumque vocamus<a name=222> </a>
<LI>in partem praedamque Iovem; tum litore curvo<a name=223> </a>
<LI>exstruimusque toros, dapibusque epulamur opimis. <a name=224> </a>
<LI>At subitae horrifico lapsu de montibus adsunt<a name=225> </a>
<LI>Harpyiae, et magnis quatiunt clangoribus alas,<a name=226> </a>
<LI>diripiuntque dapes, contactuque omnia foedant<a name=227> </a>
<LI>immundo; tum vox taetrum dira inter odorem. <a name=228> </a>
<LI>Rursum in secessu longo sub rupe cavata,<a name=229> </a>
<LI>arboribus clausi circum atque horrentibus umbris,<a name=230> </a>
<LI>instruimus mensas arisque reponimus ignem: <a name=231> </a>
<LI>rursum ex diverso caeli caecisque latebris<a name=232> </a>
<LI>turba sonans praedam pedibus circumvolat uncis,<a name=233> </a>
<LI>polluit ore dapes.  Sociis tunc, arma capessant,<a name=234> </a>
<LI>edico, et dira bellum cum gente gerendum. <a name=235> </a>
<LI>Haud secus ac iussi faciunt, tectosque per herbam<a name=236> </a>
<LI>disponunt enses et scuta latentia condunt. <a name=237> </a>
<LI>Ergo ubi delapsae sonitum per curva dedere<a name=238> </a>
<LI>litora, dat signum specula Misenus ab alta<a name=239> </a>
<LI>aere cavo.  Invadunt socii, et nova proelia temptant,<a name=240> </a>
<LI>obscenas pelagi ferro foedare volucres: <a name=241> </a>
<LI>sed neque vim plumis ullam nec volnera tergo<a name=242> </a>
<LI>accipiunt, celerique fuga sub sidera lapsae<a name=243> </a>
<LI>semesam praedam et vestigia foeda relinquunt. <a name=244> </a>
<LI>    Una in praecelsa consedit rupe Celaeno,<a name=245> </a>
<LI>infelix vates, rumpitque hanc pectore vocem: <a name=246> </a>
<LI>`Bellum etiam pro caede boum stratisque iuvencis,<a name=247> </a>
<LI>Laomedontiadae, bellumne inferre paratis,<a name=248> </a>
<LI>et patrio Harpyias insontis pellere regno? <a name=249> </a>
<LI>Accipite ergo animis atque haec mea figite dicta,<a name=250> </a>
<LI>quae Phoebo pater omnipotens, mihi Phoebus Apollo<a name=251> </a>
<LI>praedixit, vobis Furiarum ego maxuma pando. <a name=252> </a>
<LI>Italiam cursu petitis, ventisque vocatis<a name=253> </a>
<LI>ibitis Italiam, portusque intrare licebit;<a name=254> </a>
<LI>sed non ante datam cingetis moenibus urbem,<a name=255> </a>
<LI>quam vos dira fames nostraeque iniuria caedis<a name=256> </a>
<LI>ambesas subigat malis absumere mensas.'<a name=257> </a>
<LI>Dixit, et in silvam pennis ablata refugit. <a name=258> </a>
<LI>    At sociis subita gelidus formidine sanguis<a name=259> </a>
<LI>deriguit; cecidere animi, nec iam amplius armis,<a name=260> </a>
<LI>sed votis precibusque iubent exposcere pacem,<a name=261> </a>
<LI>sive deae, seu sint dirae obscenaeque volucres. <a name=262> </a>
<LI>Et pater Anchises passis de litore palmis<a name=263> </a>
<LI>numina magna vocat, meritosque indicit honores: <a name=264> </a>
<LI>`Di, prohibete minas; di, talem avertite casum,<a name=265> </a>
<LI>et placidi servate pios!' Tum litore funem<a name=266> </a>
<LI>deripere, excussosque iubet laxare rudentes. <a name=267> </a>
<LI>Tendunt vela Noti; fugimus spumantibus undis,<a name=268> </a>
<LI>qua cursum ventusque gubernatorque vocabat. <a name=269> </a>
<LI>Iam medio adparet fluctu nemorosa Zacynthos<a name=270> </a>
<LI>Dulichiumque Sameque et Neritos ardua saxis. <a name=271> </a>
<LI>Effugimus scopulos Ithacae, Laertia regna,<a name=272> </a>
<LI>et terram altricem saevi exsecramur Ulixi. <a name=273> </a>
<LI>Mox et Leucatae nimbosa cacumina montis<a name=274> </a>
<LI>et formidatus nautis aperitur Apollo. <a name=275> </a>
<LI>Hunc petimus fessi et parvae succedimus urbi;<a name=276> </a>
<LI>ancora de prora iacitur, stant litore puppes. <a name=277> </a>
<LI>    Ergo insperata tandem tellure potiti,<a name=278> </a>
<LI>lustramurque Iovi votisque incendimus aras,<a name=279> </a>
<LI>Actiaque Iliacis celebramus litora ludis. <a name=280> </a>
<LI>Exercent patrias oleo labente palaestras<a name=281> </a>
<LI>nudati socii; iuvat evasisse tot urbes<a name=282> </a>
<LI>Argolicas, mediosque fugam tenuisse per hostis. <a name=283> </a>
<LI>Interea magnum sol circumvolvitur annum,<a name=284> </a>
<LI>et glacialis hiemps aquilonibus asperat undas. <a name=285> </a>
<LI>Aere cavo clipeum.  magni gestamen Abantis,<a name=286> </a>
<LI>postibus adversis figo, et rem carmine signo: <a name=287> </a>
<LI>AENEAS HAEC DE DANAIS VICTORIBVS ARMA. <a name=288> </a>
<LI>Linquere tum portus iubeo et considere transtris: <a name=289> </a>
<LI>certatim socii feriunt mare et aequora verrunt. <a name=290> </a>
<LI>Protinus aerias Phaeacum abscondimus arces,<a name=291> </a>
<LI>litoraque Epiri legimus portuque subimus<a name=292> </a>
<LI>Chaonio, et celsam Buthroti accedimus urbem. <a name=293> </a>
<LI>    Hic incredibilis rerum fama occupat auris,<a name=294> </a>
<LI>Priamiden Helenum Graias regnare per urbes,<a name=295> </a>
<LI>coniugio Aeacidae Pyrrhi sceptrisque potitum,<a name=296> </a>
<LI>et patrio Andromachen iterum cessisse marito. <a name=297> </a>
<LI>Obstipui, miroque incensum pectus amore,<a name=298> </a>
<LI>compellare virum et casus cognoscere tantos. <a name=299> </a>
<LI>Progredior portu, classis et litora linquens,<a name=300> </a>
<LI>sollemnis cum forte dapes et tristia dona<a name=301> </a>
<LI>ante urbem in luco falsi Simoentis ad undam<a name=302> </a>
<LI>libabat cineri Andromache, Manisque vocabat<a name=303> </a>
<LI>Hectoreum ad tumulum, viridi quem caespite inanem<a name=304> </a>
<LI>et geminas, causam lacrimis, sacraverat aras. <a name=305> </a>
<LI>    Ut me conspexit venientem et Troia circum<a name=306> </a>
<LI>arma amens vidit, magnis exterrita monstris<a name=307> </a>
<LI>deriguit visu in medio, calor ossa reliquit;<a name=308> </a>
<LI>labitur, et longo vix tandem tempore fatur: <a name=309> </a>
<LI>`Verane te facies, verus mihi nuntius adfers,<a name=310> </a>
<LI>nate dea?  Vivisne, aut, si lux alma recessit,<a name=311> </a>
<LI>Hector ubi est?' Dixit, lacrimasque effudit et omnem<a name=312> </a>
<LI>implevit clamore locum.  Vix pauca furenti<a name=313> </a>
<LI>subicio, et raris turbatus vocibus hisco: <a name=314> </a>
<LI>`vivo equidem, vitamque extrema per omnia duco;<a name=315> </a>
<LI>ne dubita, nam vera vides. <a name=316> </a>
<LI>Heu, quis te casus deiectam coniuge tanto<a name=317> </a>
<LI>excipit, aut quae digna satis fortuna revisit<a name=318> </a>
<LI>Hectoris Andromachen?  Pyrrhin' conubia servas?'<a name=319> </a>
<LI>    Deiecit voltum et demissa voce locuta est: <a name=320> </a>
<LI>`O felix una ante alias Priameia virgo,<a name=321> </a>
<LI>hostilem ad tumulum Troiae sub moenibus altis<a name=322> </a>
<LI>iussa mori, quae sortitus non pertulit ullos,<a name=323> </a>
<LI>nec victoris eri tetigit captiva cubile!<a name=324> </a>
<LI>nos, patria incensa, diversa per aequora vectae,<a name=325> </a>
<LI>stirpis Achilleae fastus iuvenemque superbum,<a name=326> </a>
<LI>servitio enixae, tulimus:  qui deinde, secutus<a name=327> </a>
<LI>Ledaeam Hermionen Lacedaemoniosque hymenaeos,<a name=328> </a>
<LI>me famulo famulamque Heleno transmisit habendam. <a name=329> </a>
<LI>Ast illum, ereptae magno inflammatus amore<a name=330> </a>
<LI>coniugis et scelerum Furiis agitatus, Orestes<a name=331> </a>
<LI>excipit incautum patriasque obtruncat ad aras. <a name=332> </a>
<LI>Morte Neoptolemi regnorum reddita cessit<a name=333> </a>
<LI>pars Heleno, qui Chaonios cognomine campos<a name=334> </a>
<LI>Chaoniamque omnem Troiano a Chaone dixit,<a name=335> </a>
<LI>Pergamaque Iliacamque iugis hanc addidit arcem. <a name=336> </a>
<LI>Sed tibi qui cursum venti, quae fata dedere? <a name=337> </a>
<LI>Aut quisnam ignarum nostris deus adpulit oris? <a name=338> </a>
<LI>Quid puer Ascanius?  superatne et vescitur aura,<a name=339> </a>
<LI>quem tibi iam Troia - <a name=340> </a>
<LI>Ecqua tamen puero est amissae cura parentis? <a name=341> </a>
<LI>Ecquid in antiquam virtutem animosque virilis<a name=342> </a>
<LI>et pater Aeneas et avunculus excitat Hector?'<a name=343> </a>
<LI>    Talia fundebat lacrimans longosque ciebat<a name=344> </a>
<LI>incassum fletus, cum sese a moenibus heros<a name=345> </a>
<LI>Priamides multis Helenus comitantibus adfert,<a name=346> </a>
<LI>adgnoscitque suos, laetusque ad limina ducit,<a name=347> </a>
<LI>et multum lacrimas verba inter singula fundit. <a name=348> </a>
<LI>Procedo, et parvam Troiam simulataque magnis<a name=349> </a>
<LI>Pergama, et arentem Xanthi cognomine rivum<a name=350> </a>
<LI>adgnosco, Scaeaeque amplector limina portae. <a name=351> </a>
<LI>Nec non et Teucri socia simul urbe fruuntur: <a name=352> </a>
<LI>illos porticibus rex accipiebat in amplis;<a name=353> </a>
<LI>aulai medio libabant pocula Bacchi,<a name=354> </a>
<LI>impositis auro dapibus, paterasque tenebant. <a name=355> </a>
<LI>    Iamque dies alterque dies processit, et aurae<a name=356> </a>
<LI>vela vocant tumidoque inflatur carbasus austro. <a name=357> </a>
<LI>His vatem adgredior dictis ac talia quaeso: <a name=358> </a>
<LI>`Troiugena, interpres divom, qui numina Phoebi,<a name=359> </a>
<LI>qui tripodas, Clarii laurus, qui sidera sentis,<a name=360> </a>
<LI>et volucrum linguas et praepetis omina pennae,<a name=361> </a>
<LI>fare age - namque omnem cursum mihi prospera dixit<a name=362> </a>
<LI>religio, et cuncti suaserunt numine divi<a name=363> </a>
<LI>Italiam petere et terras temptare repostas: <a name=364> </a>
<LI>sola novum dictuque nefas Harpyia Celaeno<a name=365> </a>
<LI>prodigium canit, et tristis denuntiat iras,<a name=366> </a>
<LI>obscenamque famem - quae prima pericula vito? <a name=367> </a>
<LI>Quidve sequens tantos possim superare labores?'<a name=368> </a>
<LI>    Hic Helenus, caesis primum de more iuvencis,<a name=369> </a>
<LI>exorat pacem divom, vittasque resolvit<a name=370> </a>
<LI>sacrati capitis, meque ad tua limina, Phoebe,<a name=371> </a>
<LI>ipse manu multo suspensum numine ducit,<a name=372> </a>
<LI>atque haec deinde canit divino ex ore sacerdos: <a name=373> </a>
<LI>    `Nate dea, - nam te maioribus ire per altum<a name=374> </a>
<LI>auspiciis manifesta fides:  sic fata deum rex<a name=375> </a>
<LI>sortitur, volvitque vices; is vertitur ordo - <a name=376> </a>
<LI>pauca tibi e multis, quo tutior hospita lustres<a name=377> </a>
<LI>aequora et Ausonio possis considere portu,<a name=378> </a>
<LI>expediam dictis; prohibent nam cetera Parcae<a name=379> </a>
<LI>scire Helenum farique vetat Saturnia Iuno. <a name=380> </a>
<LI>Principio Italiam, quam tu iam rere propinquam<a name=381> </a>
<LI>vicinosque, ignare, paras invadere portus,<a name=382> </a>
<LI>longa procul longis via dividit invia terris. <a name=383> </a>
<LI>Ante et Trinacria lentandus remus in unda,<a name=384> </a>
<LI>et salis Ausonii lustrandum navibus aequor,<a name=385> </a>
<LI>infernique lacus, Aeaeaeque insula Circae,<a name=386> </a>
<LI>quam tuta possis urbem componere terra: <a name=387> </a>
<LI>signa tibi dicam, tu condita mente teneto: <a name=388> </a>
<LI>cum tibi sollicito secreti ad fluminis undam<a name=389> </a>
<LI>litoreis ingens inventa sub ilicibus sus<a name=390> </a>
<LI>triginta capitum fetus enixa iacebit. <a name=391> </a>
<LI>alba, solo recubans, albi circum ubera nati,<a name=392> </a>
<LI>is locus urbis erit, requies ea certa laborum. <a name=393> </a>
<LI>Nec tu mensarum morsus horresce futuros: <a name=394> </a>
<LI>fata viam invenient, aderitque vocatus Apollo. <a name=395> </a>
<LI>    `Has autem terras, Italique hanc litoris oram,<a name=396> </a>
<LI>proxuma quae nostri perfunditur aequoris aestu,<a name=397> </a>
<LI>effuge; cuncta malis habitantur moenia Grais. <a name=398> </a>
<LI>Hic et Narycii posuerunt moenia Locri,<a name=399> </a>
<LI>et Sallentinos obsedit milite campos<a name=400> </a>
<LI>Lyctius Idomeneus; hic illa ducis Meliboei<a name=401> </a>
<LI>parva Philoctetae subnixa Petelia muro. <a name=402> </a>
<LI>Quin, ubi transmissae steterint trans aequora classes,<a name=403> </a>
<LI>et positis aris iam vota in litore solves,<a name=404> </a>
<LI>purpureo velare comas adopertus amictu,<a name=405> </a>
<LI>ne qua inter sanctos ignis in honore deorum<a name=406> </a>
<LI>hostilis facies occurrat et omina turbet. <a name=407> </a>
<LI>Hunc socii morem sacrorum, hunc ipse teneto: <a name=408> </a>
<LI>hac casti maneant in religione nepotes. <a name=409> </a>
<LI>    `Ast ubi digressum Siculae te admoverit orae<a name=410> </a>
<LI>ventus, et angusti rarescent claustra Pelori,<a name=411> </a>
<LI>laeva tibi tellus et longo laeva petantur<a name=412> </a>
<LI>aequora circuitu:  dextrum fuge litus et undas. <a name=413> </a>
<LI>Haec loca vi quondam et vasta convolsa ruina - <a name=414> </a>
<LI>tantum aevi longinqua valet mutare vetustas - <a name=415> </a>
<LI>dissiluisse ferunt, cum protinus utraque tellus<a name=416> </a>
<LI>una foret; venit medio vi pontus et undis<a name=417> </a>
<LI>Hesperium Siculo latus abscidit, arvaque et urbes<a name=418> </a>
<LI>litore diductas angusto interluit aestu. <a name=419> </a>
<LI>Dextrum Scylla latus, laevum implacata Charybdis<a name=420> </a>
<LI>obsidet, atque imo barathri ter gurgite vastos<a name=421> </a>
<LI>sorbet in abruptum fluctus, rursusque sub auras<a name=422> </a>
<LI>erigit alternos et sidera verberat unda. <a name=423> </a>
<LI>At Scyllam caecis cohibet spelunca latebris,<a name=424> </a>
<LI>ora exsertantem et navis in saxa trahentem. <a name=425> </a>
<LI>Prima hominis facies et pulchro pectore virgo<a name=426> </a>
<LI>pube tenus, postrema immani corpore pristis,<a name=427> </a>
<LI>delphinum caudas utero commissa luporum. <a name=428> </a>
<LI>Praestat Trinacrii metas lustrare Pachyni<a name=429> </a>
<LI>cessantem, longos et circumflectere cursus,<a name=430> </a>
<LI>quam semel informem vasto vidisse sub antro<a name=431> </a>
<LI>Scyllam, et caeruleis canibus resonantia saxa. <a name=432> </a>
<LI>    `Praeterea, si qua est Heleno prudentia, vati<a name=433> </a>
<LI>si qua fides, animum si veris implet Apollo,<a name=434> </a>
<LI>unum illud tibi, nate dea, proque omnibus unum<a name=435> </a>
<LI>praedicam, et repetens iterumque iterumque monebo: <a name=436> </a>
<LI>Iunonis magnae primum prece numen adora;<a name=437> </a>
<LI>Iunoni cane vota libens, dominamque potentem<a name=438> </a>
<LI>supplicibus supera donis:  sic denique victor<a name=439> </a>
<LI>Trinacria finis Italos mittere relicta. <a name=440> </a>
<LI>    `Huc ubi delatus Cumaeam accesseris urbem,<a name=441> </a>
<LI>divinosque lacus, et Averna sonantia silvis,<a name=442> </a>
<LI>insanam vatem aspicies, quae rupe sub ima<a name=443> </a>
<LI>fata canit, foliisque notas et nomina mandat. <a name=444> </a>
<LI>Quaecumque in foliis descripsit carmina virgo,<a name=445> </a>
<LI>digerit in numerum, atque antro seclusa relinquit. <a name=446> </a>
<LI>Illa manent immota locis, neque ab ordine cedunt;<a name=447> </a>
<LI>verum eadem, verso tenuis cum cardine ventus<a name=448> </a>
<LI>impulit et teneras turbavit ianua frondes,<a name=449> </a>
<LI>numquam deinde cavo volitantia prendere saxo,<a name=450> </a>
<LI>nec revocare situs aut iungere carmina curat: <a name=451> </a>
<LI>inconsulti abeunt, sedemque odere Sibyllae. <a name=452> </a>
<LI>Hic tibi ne qua morae fuerint dispendia tanti, - <a name=453> </a>
<LI>quamvis increpitent socii, et vi cursus in altum<a name=454> </a>
<LI>vela vocet, possisque sinus implere secundos, - <a name=455> </a>
<LI>quin adeas vatem precibusque oracula poscas<a name=456> </a>
<LI>ipsa canat, vocemque volens atque ora resolvat. <a name=457> </a>
<LI>Illa tibi Italiae populos venturaque bella,<a name=458> </a>
<LI>et quo quemque modo fugiasque ferasque laborem<a name=459> </a>
<LI>expediet, cursusque dabit venerata secundos. <a name=460> </a>
<LI>Haec sunt, quae nostra liceat te voce moneri. <a name=461> </a>
<LI>Vade age, et ingentem factis fer ad aethera Troiam.'<a name=462> </a>
<LI>    Quae postquam vates sic ore effatus amico est,<a name=463> </a>
<LI>dona dehinc auro gravia sectoque elephanto<a name=464> </a>
<LI>imperat ad navis ferri, stipatque carinis<a name=465> </a>
<LI>ingens argentum, Dodonaeosque lebetas,<a name=466> </a>
<LI>loricam consertam hamis auroque trilicem,<a name=467> </a>
<LI>et conum insignis galeae cristasque comantis,<a name=468> </a>
<LI>arma Neoptolemi; sunt et sua dona parenti. <a name=469> </a>
<LI>Addit equos, additque duces;<a name=470> </a>
<LI>remigium supplet; socios simul instruit armis. <a name=471> </a>
<LI>    Interea classem velis aptare iubebat<a name=472> </a>
<LI>Anchises, fieret vento mora ne qua ferenti. <a name=473> </a>
<LI>Quem Phoebi interpres multo compellat honore: <a name=474> </a>
<LI>`Coniugio, Anchise, Veneris dignate superbo,<a name=475> </a>
<LI>cura deum, bis Pergameis erepte ruinis,<a name=476> </a>
<LI>ecce tibi Ausoniae tellus; hanc arripe velis. <a name=477> </a>
<LI>Et tamen hanc pelago praeterlabare necesse est;<a name=478> </a>
<LI>Ausoniae pars illa procul, quam pandit Apollo. <a name=479> </a>
<LI>Vade' ait `O felix nati pietate.  Quid ultra<a name=480> </a>
<LI>provehor, et fando surgentis demoror austros?'<a name=481> </a>
<LI>    Nec minus Andromache digressu maesta supremo<a name=482> </a>
<LI>fert picturatas auri subtemine vestes<a name=483> </a>
<LI>et Phrygiam Ascanio chlamydem (nec cedit honore),<a name=484> </a>
<LI>textilibusque onerat donis, ac talia fatur: <a name=485> </a>
<LI>`Accipe et haec, manuum tibi quae monumenta mearum<a name=486> </a>
<LI>sint, puer, et longum Andromachae testentur amorem,<a name=487> </a>
<LI>coniugis Hectoreae.  Cape dona extrema tuorum,<a name=488> </a>
<LI>O milli sola mei super Astyanactis imago: <a name=489> </a>
<LI>sic oculos, sic ille manus, sic ora ferebat;<a name=490> </a>
<LI>et nunc aequali tecum pubesceret aevo.'<a name=491> </a>
<LI>    Hos ego digrediens lacrimis adfabar obortis: <a name=492> </a>
<LI>`Vivite felices, quibus est fortuna peracta<a name=493> </a>
<LI>iam sua; nos alia ex aliis in fata vocamur. <a name=494> </a>
<LI>Vobis parta quies; nullum maris aequor arandum,<a name=495> </a>
<LI>arva neque Ausoniae semper cedentia retro<a name=496> </a>
<LI>quaerenda.  Effigiem Xanthi Troiamque videtis<a name=497> </a>
<LI>quam vestrae fecere manus, melioribus, opto,<a name=498> </a>
<LI>auspiciis, et quae fuerit minus obvia Graiis. <a name=499> </a>
<LI>Si quando Thybrim vicinaque Thybridis arva<a name=500> </a>
<LI>intraro, gentique meae data moenia cernam,<a name=501> </a>
<LI>cognatas urbes olim populosque propinquos,<a name=502> </a>
<LI>Epiro, Hesperia, quibus idem Dardanus auctor<a name=503> </a>
<LI>atque idem casus, unam faciemus utramque<a name=504> </a>
<LI>Troiam animis; maneat nostros ea cura nepotes.'<a name=505> </a>
<LI>    Provehimur pelago vicina Ceraunia iuxta,<a name=506> </a>
<LI>unde iter Italiam cursusque brevissimus undis. <a name=507> </a>
<LI>Sol ruit interea et montes umbrantur opaci;<a name=508> </a>
<LI>sternimur optatae gremio telluris ad undam,<a name=509> </a>
<LI>sortiti remos, passimque in litore sicco<a name=510> </a>
<LI>corpora curamus; fessos sopor inrigat artus. <a name=511> </a>
<LI>Necdum orbem medium Nox horis acta subibat: <a name=512> </a>
<LI>haud segnis strato surgit Palinurus et omnis<a name=513> </a>
<LI>explorat ventos, atque auribus aera captat;<a name=514> </a>
<LI>sidera cuncta notat tacito labentia caelo,<a name=515> </a>
<LI>Arcturum pluviasque Hyadas geminosque Triones,<a name=516> </a>
<LI>armatumque auro circumspicit Oriona. <a name=517> </a>
<LI>Postquam cuncta videt caelo constare sereno,<a name=518> </a>
<LI>dat clarum e puppi signum; nos castra movemus,<a name=519> </a>
<LI>temptamusque viam et velorum pandimus alas. <a name=520> </a>
<LI>    Iamque rubescebat stellis Aurora fugatis,<a name=521> </a>
<LI>cum procul obscuros collis humilemque videmus<a name=522> </a>
<LI>Italiam.  ``Italiam'' primus conclamat Achates,<a name=523> </a>
<LI>``Italiam'' laeto socii clamore salutant. <a name=524> </a>
<LI>Tum pater Anchises magnum cratera corona<a name=525> </a>
<LI>induit, implevitque mero, divosque vocavit<a name=526> </a>
<LI>stans celsa in puppi: <a name=527> </a>
<LI>`Di maris et terrae tempestatumque potentes,<a name=528> </a>
<LI>ferte viam vento facilem et spirate secundi.'<a name=529> </a>
<LI>Crebrescunt optatae aurae portusque patescit<a name=530> </a>
<LI>iam propior, templumque adparet in arce Minervae. <a name=531> </a>
<LI>Vela legunt socii et proras ad litora torquent. <a name=532> </a>
<LI>Portus ab Euroo fluctu curvatus in arcum,<a name=533> </a>
<LI>obiectae salsa spumant aspargine cautes;<a name=534> </a>
<LI>ipse latet; gemino demittunt bracchia muro<a name=535> </a>
<LI>turriti scopuli, refugitque ab litore templum. <a name=536> </a>
<LI>Quattuor hic, primum omen, equos in gramine vidi<a name=537> </a>
<LI>tondentis campum late, candore nivali. <a name=538> </a>
<LI>Et pater Anchises:  `Bellum, O terra hospita, portas<a name=539> </a>
<LI>bello armantur equi, bellum haec armenta minantur. <a name=540> </a>
<LI>Sed tamen idem olim curru succedere sueti<a name=541> </a>
<LI>quadrupedes, et frena iugo concordia ferre;<a name=542> </a>
<LI>spes et pacis' ait.  Tum numina sancta precamur<a name=543> </a>
<LI>Palladis armisonae, quae prima accepit ovantis,<a name=544> </a>
<LI>et capita ante aras Phrygio velamur amictu;<a name=545> </a>
<LI>praeceptisque Heleni, dederat quae maxima, rite<a name=546> </a>
<LI>Iunoni Argivae iussos adolemus honores. <a name=547> </a>
<LI>    Haud mora, continuo perfectis ordine votis,<a name=548> </a>
<LI>cornua velatarum obvertimus antemarum,<a name=549> </a>
<LI>Graiugenumque domos suspectaque linquimus arva. <a name=550> </a>
<LI>Hinc sinus Herculei (si vera est fama) Tarenti<a name=551> </a>
<LI>cernitur; attollit se diva Lacinia contra,<a name=552> </a>
<LI>Caulonisque arces et navifragum Scylaceum. <a name=553> </a>
<LI>Tum procul e fluctu Trinacria cernitur Aetna,<a name=554> </a>
<LI>et gemitum ingentem pelagi pulsataque saxa<a name=555> </a>
<LI>audimus longe fractasque ad litora voces,<a name=556> </a>
<LI>exsultantque vada, atque aestu miscentur harenae. <a name=557> </a>
<LI>Et pater Anchises:  `Nimirum haec illa Charybdis: <a name=558> </a>
<LI>hos Helenus scopulos, haec saxa horrenda canebat. <a name=559> </a>
<LI>Eripite, O socii, pariterque insurgite remis!'<a name=560> </a>
<LI>    Haud minus ac iussi faciunt, primusque rudentem<a name=561> </a>
<LI>contorsit laevas proram Palinurus ad undas. <a name=562> </a>
<LI>laevam cuncta cohors remis ventisque petivit. <a name=563> </a>
<LI>Tollimur in caelum curvato gurgite, et idem<a name=564> </a>
<LI>subducta ad Manis imos desedimus unda. <a name=565> </a>
<LI>Ter scopuli clamorem inter cava saxa dedere: <a name=566> </a>
<LI>ter spumam elisam et rorantia vidimus astra. <a name=567> </a>
<LI>Interea fessos ventus cum sole reliquit,<a name=568> </a>
<LI>ignarique viae Cyclopum adlabimur oris. <a name=569> </a>
<LI>    Portus ab accessu ventorum immotus et ingens<a name=570> </a>
<LI>ipse; sed horrificis iuxta tonat Aetna ruinis;<a name=571> </a>
<LI>interdumque atram prorumpit ad aethera nubem,<a name=572> </a>
<LI>turbine fumantem piceo et candente favilla,<a name=573> </a>
<LI>attollitque globos flammarum et sidera lambit;<a name=574> </a>
<LI>interdum scopulos avolsaque viscera montis<a name=575> </a>
<LI>erigit eructans, liquefactaque saxa sub auras<a name=576> </a>
<LI>cum gemitu glomerat, fundoque exaestuat imo. <a name=577> </a>
<LI>Fama est Enceladi semustum fulmine corpus<a name=578> </a>
<LI>urgueri mole hac, ingentemque insuper Aetnam<a name=579> </a>
<LI>impositam ruptis flammam exspirare caminis;<a name=580> </a>
<LI>et fessum quotiens mutet latus, intremere omnem<a name=581> </a>
<LI>murmure Trinacriam, et caelum subtexere fumo. <a name=582> </a>
<LI>Noctem illam tecti silvis immania monstra<a name=583> </a>
<LI>perferimus, nec quae sonitum det causa videmus. <a name=584> </a>
<LI>Nam neque erant astrorum ignes, nec lucidus aethra<a name=585> </a>
<LI>siderea polus, obscuro sed nubila caelo,<a name=586> </a>
<LI>et lunam in nimbo nox intempesta tenebat. <a name=587> </a>
<LI>    Postera iamque dies primo surgebat Eoo,<a name=588> </a>
<LI>umentemque Aurora polo dimoverat umbram: <a name=589> </a>
<LI>cum subito e silvis, macie confecta suprema,<a name=590> </a>
<LI>ignoti nova forma viri miserandaque cultu<a name=591> </a>
<LI>procedit, supplexque manus ad litora tendit. <a name=592> </a>
<LI>Respicimus:  dira inluvies inmissaque barba,<a name=593> </a>
<LI>consertum tegumen spinis; at cetera Graius,<a name=594> </a>
<LI>[et quondam patriis ad Troiam missus in armis.]<a name=595> </a>
<LI>Isque ubi Dardanios habitus et Troia vidit<a name=596> </a>
<LI>arma procul, paulum aspectu conterritus haesit,<a name=597> </a>
<LI>continuitque gradum; mox sese ad litora praeceps<a name=598> </a>
<LI>cum fletu precibusque tulit:  `Per sidera testor,<a name=599> </a>
<LI>per superos atque hoc caeli spirabile lumen,<a name=600> </a>
<LI>tollite me, Teucri; quascumque abducite terras;<a name=601> </a>
<LI>hoc sat erit.  Scio me Danais e classibus unum,<a name=602> </a>
<LI>et bello Iliacos fateor petiisse Penatis;<a name=603> </a>
<LI>pro quo, si sceleris tanta est iniuria nostri,<a name=604> </a>
<LI>spargite me in fluctus, vastoque inmergite ponto. <a name=605> </a>
<LI>Si pereo, hominum manibus periisse iuvabit.'<a name=606> </a>
<LI>Dixerat, et genua amplexus genibusque volutans<a name=607> </a>
<LI>haerebat.  Qui sit, fari, quo sanguine cretus,<a name=608> </a>
<LI>hortamur; quae deinde agitet fortuna, fateri. <a name=609> </a>
<LI>Ipse pater dextram Anchises, haud multa moratus,<a name=610> </a>
<LI>dat iuveni, atque animum praesenti pignore firmat. <a name=611> </a>
<LI>Ille haec, deposita tandem formidine, fatur: <a name=612> </a>
<LI>    `Sum patria ex Ithaca, comes infelicis Ulixi,<a name=613> </a>
<LI>nomine Achaemenides, Troiam genitore Adamasto<a name=614> </a>
<LI>paupere - mansissetque utinam fortuna! - profectus. <a name=615> </a>
<LI>Hic me, dum trepidi crudelia limina linquunt,<a name=616> </a>
<LI>inmemores socii vasto Cyclopis in antro<a name=617> </a>
<LI>deseruere.  Domus sanie dapibusque cruentis,<a name=618> </a>
<LI>intus opaca, ingens; ipse arduus, altaque pulsat<a name=619> </a>
<LI>sidera - Di, talem terris avertite pestem! - <a name=620> </a>
<LI>nec visu facilis nec dictu adfabilis ulli. <a name=621> </a>
<LI>Visceribus miserorum et sanguine vescitur atro. <a name=622> </a>
<LI>Vidi egomet, duo de numero cum corpora nostro<a name=623> </a>
<LI>prensa manu magna, medio resupinus in antro,<a name=624> </a>
<LI>frangeret ad saxum, sanieque aspersa natarent<a name=625> </a>
<LI>limina; vidi atro cum membra fluentia tabo<a name=626> </a>
<LI>manderet, et tepidi tremerent sub dentibus artus. <a name=627> </a>
<LI>Haud impune quidem; nec talia passus Ulixes,<a name=628> </a>
<LI>oblitusve sui est Ithacus discrimine tanto. <a name=629> </a>
<LI>Nam simul expletus dapibus vinoque sepultus<a name=630> </a>
<LI>cervicem inflexam posuit, iacuitque per antrum<a name=631> </a>
<LI>immensus, saniem eructans et frusta cruento<a name=632> </a>
<LI>per somnum commixta mero, nos magna precati<a name=633> </a>
<LI>numina sortitique vices, una undique circum<a name=634> </a>
<LI>fundimur, et telo lumen terebramus acuto, - <a name=635> </a>
<LI>ingens, quod torva solum sub fronte latebat,<a name=636> </a>
<LI>Argolici clipei aut Phoebeae lampadis instar, - <a name=637> </a>
<LI>et tandem laeti sociorum ulciscimur umbras. <a name=638> </a>
<LI>Sed fugite, O miseri, fugite, atque ab litore funem<a name=639> </a>
<LI>rumpite. <a name=640> </a>
<LI>    Nam qualis quantusque cavo Polyphemus in antro<a name=641> </a>
<LI>lanigeras claudit pecudes atque ubera pressat,<a name=642> </a>
<LI>centum alii curva haec habitant ad litora volgo<a name=643> </a>
<LI>infandi Cyclopes, et altis montibus errant. <a name=644> </a>
<LI>Tertia iam lunae se cornua lumine complent,<a name=645> </a>
<LI>cum vitam in silvis inter deserta ferarum<a name=646> </a>
<LI>lustra domosque traho, vastosque ab rupe Cyclopas<a name=647> </a>
<LI>prospicio, sonitumque pedum vocemque tremesco. <a name=648> </a>
<LI>Victum infelicem, bacas lapidosaque corna,<a name=649> </a>
<LI>dant rami et volsis pascunt radicibus herbae. <a name=650> </a>
<LI>Omnia conlustrans, hanc primum ad litora classem<a name=651> </a>
<LI>conspexi venientem.  Huic me, quaecumque fuisset,<a name=652> </a>
<LI>addixi:  satis est gentem effugisse nefandam. <a name=653> </a>
<LI>Vos animam hanc potius quocumque absumite leto.'<a name=654> </a>
<LI>    Vix ea fatus erat, summo cum monte videmus<a name=655> </a>
<LI>ipsum inter pecudes vasta se mole moventem<a name=656> </a>
<LI>pastorem Polyphemum et litora nota petentem,<a name=657> </a>
<LI>monstrum horrendum, informe, ingens, cui lumen ademptum. <a name=658> </a>
<LI>Trunca manu pinus regit et vestigia firmat;<a name=659> </a>
<LI>lanigerae comitantur oves - ea sola voluptas<a name=660> </a>
<LI>solamenque mali. <a name=661> </a>
<LI>Postquam altos tetigit fluctus et ad aequora venit,<a name=662> </a>
<LI>luminis effossi fluidum lavit inde cruorem,<a name=663> </a>
<LI>dentibus infrendens gemitu, graditurque per aequor<a name=664> </a>
<LI>iam medium, necdum fluctus latera ardua tinxit. <a name=665> </a>
<LI>Nos procul inde fugam trepidi celerare, recepto<a name=666> </a>
<LI>supplice sic merito, tacitique incidere funem;<a name=667> </a>
<LI>vertimus et proni certantibus aequora remis. <a name=668> </a>
<LI>Sensit, et ad sonitum vocis vestigia torsit;<a name=669> </a>
<LI>verum ubi nulla datur dextra adfectare potestas,<a name=670> </a>
<LI>nec potis Ionios fluctus aequare sequendo,<a name=671> </a>
<LI>clamorem immensum tollit, quo pontus et omnes<a name=672> </a>
<LI>contremuere undae, penitusque exterrita tellus<a name=673> </a>
<LI>Italiae, curvisque immugiit Aetna cavernis. <a name=674> </a>
<LI>    At genus e silvis Cyclopum et montibus altis<a name=675> </a>
<LI>excitum ruit ad portus et litora complent. <a name=676> </a>
<LI>Cernimus adstantis nequiquam lumine torvo<a name=677> </a>
<LI>Aetnaeos fratres, caelo capita alta ferentis,<a name=678> </a>
<LI>concilium horrendum:  quales cum vertice celso<a name=679> </a>
<LI>aeriae quercus, aut coniferae cyparissi<a name=680> </a>
<LI>constiterunt, silva alta Iovis, lucusve Dianae. <a name=681> </a>
<LI>Praecipites metus acer agit quocumque rudentis<a name=682> </a>
<LI>excutere, et ventis intendere vela secundis. <a name=683> </a>
<LI>Contra iussa monent Heleni Scyllam atque Charybdin<a name=684> </a>
<LI>inter, utramque viam leti discrimine parvo,<a name=685> </a>
<LI>ni teneant cursus; certum est dare lintea retro. <a name=686> </a>
<LI>Ecce autem Boreas angusta ab sede Pelori<a name=687> </a>
<LI>missus adest.  Vivo praetervehor ostia saxo<a name=688> </a>
<LI>Pantagiae Megarosque sinus Thapsumque iacentem. <a name=689> </a>
<LI>Talia monstrabat relegens errata retrorsus<a name=690> </a>
<LI>litora Achaemenides; comes infelicis Ulixi. <a name=691> </a>
<LI>    Sicanio praetenta sinu iacet insula contra<a name=692> </a>
<LI>Plemyrium undosum; nomen dixere priores<a name=693> </a>
<LI>Ortygiam.  Alpheum fama est huc Elidis amnem<a name=694> </a>
<LI>occultas egisse vias subter mare; qui nunc<a name=695> </a>
<LI>ore, Arethusa, tuo Siculis confunditur undis. <a name=696> </a>
<LI>Iussi numina magna loci veneramur; et inde<a name=697> </a>
<LI>exsupero praepingue solum stagnantis Helori. <a name=698> </a>
<LI>Hinc altas cautes proiectaque saxa Pachyni<a name=699> </a>
<LI>radimus, et fatis numquam concessa moveri<a name=700> </a>
<LI>adparet Camerina procul campique Geloi,<a name=701> </a>
<LI>immanisque Gela fluvii cognomine dicta. <a name=702> </a>
<LI>Arduus inde Acragas ostentat maxuma longe<a name=703> </a>
<LI>moenia, magnanimum quondam generator equorum;<a name=704> </a>
<LI>teque datis linquo ventis, palmosa Selinus,<a name=705> </a>
<LI>et vada dura lego saxis Lilybeia caecis. <a name=706> </a>
<LI>    Hinc Drepani me portus et inlaetabilis ora<a name=707> </a>
<LI>accipit.  Hic, pelagi tot tempestatibus actis,<a name=708> </a>
<LI>heu genitorem, omnis curae casusque levamen,<a name=709> </a>
<LI>amitto Anchisen:  hic me, pater optume, fessum<a name=710> </a>
<LI>deseris, heu, tantis nequiquam erepte periclis!<a name=711> </a>
<LI>Nec vates Helenus, cum multa horrenda moneret,<a name=712> </a>
<LI>hos mihi praedixit luctus, non dira Celaeno. <a name=713> </a>
<LI>Hic labor extremus, longarum haec meta viarum. <a name=714> </a>
<LI>Hinc me digressum vestris deus adpulit oris. <a name=715> </a>
<LI>    Sic pater Aeneas intentis omnibus unus<a name=716> </a>
<LI>fata renarrabat divom, cursusque docebat. <a name=717> </a>
<LI>Conticuit tandem, factoque hic fine quievit. <a name=718> </a>


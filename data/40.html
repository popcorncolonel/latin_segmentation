<P><B>
<P  align=center>T. LIVI
<P  align=center>AB URBE CONDITA
<P  align=center>LIBER I
<P></B> 
<P>
<P><b>[<a name=1>1</a>]</b> IAM primum omnium satis constat Troia capta in ceteros saeuitum esse Troianos, duobus, Aeneae Antenorique, et uetusti iure hospitii et quia pacis reddendaeque Helenae semper auctores fuerant, omne ius belli Achiuos abstinuisse; [<a name=1.2>2</a>] casibus deinde uariis Antenorem cum multitudine Enetum, qui seditione ex Paphlagonia pulsi et sedes et ducem rege Pylaemene ad Troiam amisso quaerebant, uenisse in intimum maris Hadriatici sinum, [<a name=1.3>3</a>] Euganeisque qui inter mare Alpesque incolebant pulsis Enetos Troianosque eas tenuisse terras.  Et in quem primo egressi sunt locum Troia uocatur pagoque inde Troiano nomen est:  gens uniuersa Veneti appellati.  [<a name=1.4>4</a>] Aeneam ab simili clade domo profugum sed ad maiora rerum initia ducentibus fatis, primo in Macedoniam uenisse, inde in Siciliam quaerentem sedes delatum, ab Sicilia classe ad Laurentem agrum tenuisse.  Troia et huic loco nomen est.  [<a name=1.5>5</a>] Ibi egressi Troiani, ut quibus ab immenso prope errore nihil praeter arma et naues superesset, cum praedam ex agris agerent, Latinus rex Aboriginesque qui tum ea tenebant loca ad arcendam uim aduenarum armati ex urbe atque agris concurrunt.  [<a name=1.6>6</a>] Duplex inde fama est.  Alii proelio uictum Latinum pacem cum Aenea, deinde adfinitatem iunxisse tradunt:  [<a name=1.7>7</a>] alii, cum instructae acies constitissent, priusquam signa canerent processisse Latinum inter primores ducemque aduenarum euocasse ad conloquium; percontatum deinde qui mortales essent, unde aut quo casu profecti domo quidue quaerentes in agrum Laurentinum exissent, [<a name=1.8>8</a>] postquam audierit multitudinem Troianos esse, ducem Aeneam filium Anchisae et Veneris, cremata patria domo profugos, sedem condendaeque urbi locum quaerere, et nobilitatem admiratum gentis uirique et animum uel bello uel paci paratum, dextra data fidem futurae amicitiae sanxisse.  [<a name=1.9>9</a>] Inde foedus ictum inter duces, inter exercitus salutationem factam.  Aeneam apud Latinum fuisse in hospitio; ibi Latinum apud penates deos domesticum publico adiunxisse foedus filia Aeneae in matrimonium data.  
<P>[<a name=1.10>10</a>] Ea res utique Troianis spem adfirmat tandem stabili certaque sede finiendi erroris.  Oppidum condunt; Aeneas ab nomine uxoris Lauinium appellat.  [<a name=1.11>11</a>] Breui stirpis quoque uirilis ex nouo matrimonio fuit, cui Ascanium parentes dixere nomen.  
<P><b>[<a name=2>2</a>]</b> Bello deinde Aborigines Troianique simul petiti.  Turnus rex Rutulorum, cui pacta Lauinia ante aduentum Aeneae fuerat, praelatum sibi aduenam aegre patiens simul Aeneae Latinoque bellum intulerat.  [<a name=2.2>2</a>] Neutra acies laeta ex eo certamine abiit:  uicti Rutuli:  uictores Aborigines Troianique ducem Latinum amisere.  [<a name=2.3>3</a>] Inde Turnus Rutulique diffisi rebus ad florentes opes Etruscorum Mezentiumque regem eorum confugiunt, qui Caere opulento tum oppido imperitans, iam inde ab initio minime laetus nouae origine urbis et tum nimio plus quam satis tutum esset accolis rem Troianam crescere ratus, haud grauatim socia arma Rutulis iunxit.  [<a name=2.4>4</a>] Aeneas aduersus tanti belli terrorem ut animos Aboriginum sibi conciliaret nec sub eodem iure solum sed etiam nomine omnes essent, Latinos utramque gentem appellauit; [<a name=2.5>5</a>] nec deinde Aborigines Troianis studio ac fide erga regem Aeneam cessere.  Fretusque his animis coalescentium in dies magis duorum populorum Aeneas, quamquam tanta opibus Etruria erat ut iam non terras solum sed mare etiam per totam Italiae longitudinem ab Alpibus ad fretum Siculum fama nominis sui implesset, tamen cum moenibus bellum propulsare posset in aciem copias eduxit.  [<a name=2.6>6</a>] Secundum inde proelium Latinis, Aeneae etiam ultimum operum mortalium fuit.  Situs est, quemcumque eum dici ius fasque est super Numicum flumen:  Iouem indigetem appellant.  
<P><b>[<a name=3>3</a>]</b> Nondum maturus imperio Ascanius Aeneae filius erat; tamen id imperium ei ad puberem aetatem incolume mansit; tantisper tutela muliebri - tanta indoles in Lauinia erat - res Latina et regnum auitum paternumque puero stetit.  [<a name=3.2>2</a>] Haud ambigam - quis enim rem tam ueterem pro certo adfirmet? - hicine fuerit Ascanius an maior quam hic, Creusa matre Ilio incolumi natus comesque inde paternae fugae, quem Iulum eundem Iulia gens auctorem nominis sui nuncupat.  [<a name=3.3>3</a>] Is Ascanius, ubicumque et quacumque matre genitus - certe natum Aenea constat - abundante Lauinii multitudine florentem iam ut tum res erant atque opulentam urbem matri seu nouercae relinquit, nouam ipse aliam sub Albano monte condidit quae ab situ porrectae in dorso urbis Longa Alba appellata.  [<a name=3.4>4</a>] Inter Lauinium et Albam Longam coloniam deductam triginta ferme interfuere anni.  Tantum tamen opes creuerant maxime fusis Etruscis ut ne morte quidem Aeneae nec deinde inter muliebrem tutelam rudimentumque primum puerilis regni mouere arma aut Mezentius Etruscique aut ulli alii accolae ausi sint.  [<a name=3.5>5</a>] Pax ita conuenerat ut Etruscis Latinisque fluuius Albula, quem nunc Tiberim uocant, finis esset.  [<a name=3.6>6</a>] Siluius deinde regnat Ascani filius, casu quodam in siluis natus; [<a name=3.7>7</a>] is Aeneam Siluium creat; is deinde Latinum Siluium.  Ab eo coloniae aliquot deductae, Prisci Latini appellati.  Mansit Siluiis postea omnibus cognomen, qui Albae regnarunt.  [<a name=3.8>8</a>] Latino Alba ortus, Alba Atys, Atye Capys, Capye Capetus, Capeto Tiberinus, qui in traiectu Albulae amnis submersus celebre ad posteros nomen flumini dedit.  [<a name=3.9>9</a>] Agrippa inde Tiberini filius, post Agrippam Romulus Siluius a patre accepto imperio regnat.  Auentino fulmine ipse ictus regnum per manus tradidit.  Is sepultus in eo colle qui nunc pars Romanae est urbis, cognomen colli fecit.  Proca deinde regnat.  [<a name=3.10>10</a>] Is Numitorem atque Amulium procreat, Numitori, qui stirpis maximus erat, regnum uetustum Siluiae gentis legat.  Plus tamen uis potuit quam uoluntas patris aut uerecundia aetatis:  pulso fratre Amulius regnat.  [<a name=3.11>11</a>] Addit sceleri scelus:  stirpem fratris uirilem interemit, fratris filiae Reae Siluiae per speciem honoris cum Vestalem eam legisset perpetua uirginitate spem partus adimit.  
<P><b>[<a name=4>4</a>]</b> Sed debebatur, ut opinor, fatis tantae origo urbis maximique secundum deorum opes imperii principium.  [<a name=4.2>2</a>] Vi compressa Vestalis cum geminum partum edidisset, seu ita rata seu quia deus auctor culpae honestior erat, Martem incertae stirpis patrem nuncupat.  [<a name=4.3>3</a>] Sed nec di nec homines aut ipsam aut stirpem a crudelitate regia uindicant:  sacerdos uincta in custodiam datur, pueros in profluentem aquam mitti iubet.  [<a name=4.4>4</a>] Forte quadam diuinitus super ripas Tiberis effusus lenibus stagnis nec adiri usquam ad iusti cursum poterat amnis et posse quamuis languida mergi aqua infantes spem ferentibus dabat.  [<a name=4.5>5</a>] Ita uelut defuncti regis imperio in proxima alluuie ubi nunc ficus Ruminalis est - Romularem uocatam ferunt - pueros exponunt.  [<a name=4.6>6</a>] Vastae tum in his locis solitudines erant.  Tenet fama cum fluitantem alueum, quo expositi erant pueri, tenuis in sicco aqua destituisset, lupam sitientem ex montibus qui circa sunt ad puerilem uagitum cursum flexisse; eam submissas infantibus adeo mitem praebuisse mammas ut lingua lambentem pueros magister regii pecoris inuenerit -  [<a name=4.7>7</a>] Faustulo fuisse nomen ferunt - ab eo ad stabula Larentiae uxori educandos datos.  Sunt qui Larentiam uolgato corpore lupam inter pastores uocatam putent; inde locum fabulae ac miraculo datum.  [<a name=4.8>8</a>] Ita geniti itaque educati, cum primum adoleuit aetas, nec in stabulis nec ad pecora segnes uenando peragrare saltus.  [<a name=4.9>9</a>] Hinc robore corporibus animisque sumpto iam non feras tantum subsistere sed in latrones praeda onustos impetus facere pastoribusque rapta diuidere et cum his crescente in dies grege iuuenum seria ac iocos celebrare.  
<P><b>[<a name=5>5</a>]</b> Iam tum in Palatio [monte] Lupercal hoc fuisse ludicrum ferunt, et a Pallanteo, urbe Arcadica, Pallantium, dein Palatium montem appellatum; [<a name=5.2>2</a>] ibi Euandrum, qui ex eo genere Arcadum multis ante tempestatibus tenuerit loca, sollemne allatum ex Arcadia instituisse ut nudi iuuenes Lycaeum Pana uenerantes per lusum atque lasciuiam currerent, quem Romani deinde uocarunt Inuum.  [<a name=5.3>3</a>] Huic deditis ludicro cum sollemne notum esset insidiatos ob iram praedae amissae latrones, cum Romulus ui se defendisset, Remum cepisse, captum regi Amulio tradidisse, ultro accusantes.  [<a name=5.4>4</a>] Crimini maxime dabant in Numitoris agros ab iis impetum fieri; inde eos collecta iuuenum manu hostilem in modum praedas agere.  Sic Numitori ad supplicium Remus deditur.  [<a name=5.5>5</a>] Iam inde ab initio Faustulo spes fuerat regiam stirpem apud se educari; nam et expositos iussu regis infantes sciebat et tempus quo ipse eos sustulisset ad id ipsum congruere; sed rem immaturam nisi aut per occasionem aut per necessitatem aperiri noluerat.  [<a name=5.6>6</a>] Necessitas prior uenit:  ita metu subactus Romulo rem aperit.  Forte et Numitori cum in custodia Remum haberet audissetque geminos esse fratres, comparando et aetatem eorum et ipsam minime seruilem indolem, tetigerat animum memoria nepotum; sciscitandoque eodem peruenit ut haud procul esset quin Remum agnosceret.  Ita undique regi dolus nectitur.  [<a name=5.7>7</a>] Romulus non cum globo iuuenum - nec enim erat ad uim apertam par - sed aliis alio itinere iussis certo tempore ad regiam uenire pastoribus ad regem impetum facit; et a domo Numitoris alia comparata manu adiuuat Remus.  Ita regem obtruncat.  
<P><b>[<a name=6>6</a>]</b> Numitor inter primum tumultum, hostes inuasisse urbem atque adortos regiam dictitans, cum pubem Albanam in arcem praesidio armisque obtinendam auocasset, postquam iuuenes perpetrata caede pergere ad se gratulantes uidit, extemplo aduocato concilio scelera in se fratris originem nepotum, ut geniti, ut educati, ut cogniti essent, caedem deinceps tyranni seque eius auctorem ostendit.  [<a name=6.2>2</a>] Iuuenes per mediam contionem agmine ingressi cum auum regem salutassent, secuta ex omni multitudine consentiens uox ratum nomen imperiumque regi efficit.  
<P>[<a name=6.3>3</a>] Ita Numitori Albana re permissa Romulum Remumque cupido cepit in iis locis ubi expositi ubique educati erant urbis condendae.  Et supererat multitudo Albanorum Latinorumque; ad id pastores quoue accesserant, qui omnes facile spem facerent paruam Albam, paruum Lauinium prae ea urbe quae conderetur fore.  [<a name=6.4>4</a>] Interuenit deinde his cogitationibus auitum malum, regni cupido, atque inde foedum certamen coortum a satis miti principio.  Quoniam gemini essent nec aetatis uerecundia discrimen facere posset, ut di quorum tutelae ea loca essent auguriis legerent qui nomen nouae urbi daret, qui conditam imperio regeret, Palatium Romulus, Remus Auentinum ad inaugurandum templa capiunt.  
<P><b>[<a name=7>7</a>]</b> Priori Remo augurium uenisse fertur, sex uoltures; iamque nuntiato augurio cum duplex numerus Romulo se ostendisset, utrumque regem sua multitudo consalutauerat:  tempore illi praecepto, at hi numero auium regnum trahebant.  [<a name=7.2>2</a>] Inde cum altercatione congressi certamine irarum ad caedem uertuntur; ibi in turba ictus Remus cecidit.  Volgatior fama est ludibrio fratris Remum nouos transiluisse muros; inde ab irato Romulo, cum uerbis quoque increpitans adiecisset, `Sic deinde, quicumque alius transiliet moenia mea,' interfectum.  [<a name=7.3>3</a>] Ita solus potitus imperio Romulus; condita urbs conditoris nomine appellata.  
<P>Palatium primum, in quo ipse erat educatus, muniit.  Sacra dis aliis Albano ritu, Graeco Herculi, ut ab Euandro instituta erant, facit.  [<a name=7.4>4</a>] Herculem in ea loca Geryone interempto boues mira specie abegisse memorant, ac prope Tiberim fluuium, qua prae se armentum agens nando traiecerat, loco herbido ut quiete et pabulo laeto reficeret boues et ipsum fessum uia procubuisse.  [<a name=7.5>5</a>] Ibi cum eum cibo uinoque grauatum sopor oppressisset, pastor accola eius loci, nomine Cacus, ferox uiribus, captus pulchritudine boum cum auertere eam praedam uellet, quia si agendo armentum in speluncam compulisset ipsa uestigia quaerentem dominum eo deductura erant, auersos boues eximium quemque pulchritudine caudis in speluncam traxit.  [<a name=7.6>6</a>] Hercules ad primam auroram somno excitus cum gregem perlustrasset oculis et partem abesse numero sensisset, pergit ad proximam speluncam, si forte eo uestigia ferrent.  Quae ubi omnia foras uersa uidit nec in partem aliam ferre, confusus atque incertus animi ex loco infesto agere porro armentum occepit.  [<a name=7.7>7</a>] Inde cum actae boues quaedam ad desiderium, ut fit, relictarum mugissent, reddita inclusarum ex spelunca boum uox Herculem conuertit.  Quem cum uadentem ad speluncam Cacus ui prohibere conatus esset, ictus claua fidem pastorum nequiquam inuocans [morte] occubuit.  [<a name=7.8>8</a>] Euander tum ea, profugus ex Peloponneso, auctoritate magis quam imperio regebat loca, uenerabilis uir miraculo litterarum, rei nouae inter rudes artium homines, uenerabilior diuinitate credita Carmentae matris, quam fatiloquam ante Sibyllae in Italiam aduentum miratae eae gentes fuerant.  [<a name=7.9>9</a>] Is tum Euander concursu pastorum trepidantium circa aduenam manifestae reum caedis excitus postquam facinus facinorisque causam audiuit, habitum formamque uiri aliquantum ampliorem augustioremque humana intuens rogitat qui uir esset.  [<a name=7.10>10</a>] Ubi nomen patremque ac patriam accepit, `Ioue nate, Hercules, salue,' inquit; `te mihi mater, ueridica interpres deum, aucturum caelestium numerum cecinit, tibique aram hic dicatum iri quam opulentissima olim in terris gens maximam uocet tuoque ritu colat.' [<a name=7.11>11</a>] Dextra Hercules data accipere se omen impleturumque fata ara condita ac dicata ait.  [<a name=7.12>12</a>] Ibi tum primum boue eximia capta de grege sacrum Herculi, adhibitis ad ministerium dapemque Potitiis ac Pinariis, quae tum familiae maxime inclitae ea loca incolebant, factum.  [<a name=7.13>13</a>] Forte ita euenit ut Potitii ad tempus praesto essent iisque exta apponerentur, Pinarii extis adesis ad ceteram uenirent dapem.  Inde institutum mansit donec Pinarium genus fuit, ne extis eorum sollemnium uescerentur.  [<a name=7.14>14</a>] Potitii ab Euandro edocti antistites sacri eius per multas aetates fuerunt, donec tradito seruis publicis sollemni familiae ministerio genus omne Potitiorum interiit.  [<a name=7.15>15</a>] Haec tum sacra Romulus una ex omnibus peregrina suscepit, iam tum immortalitatis uirtute partae ad quam eum sua fata ducebant fautor.  
<P><b>[<a name=8>8</a>]</b> Rebus diuinis rite perpetratis uocataque ad concilium multitudine quae coalescere in populi unius corpus nulla re praeterquam legibus poterat, iura dedit; [<a name=8.2>2</a>] quae ita sancta generi hominum agresti fore ratus, si se ipse uenerabilem insignibus imperii fecisset, cum cetero habitu se augustiorem, tum maxime lictoribus duodecim sumptis fecit.  [<a name=8.3>3</a>] Alii ab numero auium quae augurio regnum portenderant eum secutum numerum putant.  me haud paenitet eorum sententiae esse quibus et apparitores hoc genus ab Etruscis finitimis, unde sella curulis, unde toga praetexta sumpta est, &lt;et&gt; numerum quoque ipsum ductum placet, et ita habuisse Etruscos quod ex duodecim populis communiter creato rege singulos singuli populi lictores dederint.  
<P>[<a name=8.4>4</a>] Crescebat interim urbs munitionibus alia atque alia appetendo loca, cum in spem magis futurae multitudinis quam ad id quod tum hominum erat munirent.  [<a name=8.5>5</a>] Deinde ne uana urbis magnitudo esset, adiciendae multitudinis causa uetere consilio condentium urbes, qui obscuram atque humilem conciendo ad se multitudinem natam e terra sibi prolem ementiebantur, locum qui nunc saeptus descendentibus inter duos lucos est asylum aperit.  [<a name=8.6>6</a>] Eo ex finitimis populis turba omnis sine discrimine, liber an seruus esset, auida nouarum rerum perfugit, idque primum ad coeptam magnitudinem roboris fuit.  [<a name=8.7>7</a>] Cum iam uirium haud paeniteret consilium deinde uiribus parat.  Centum creat senatores, siue quia is numerus satis erat, siue quia soli centum erant qui creari patres possent.  Patres certe ab honore patriciique progenies eorum appellati.  
<P><b>[<a name=9>9</a>]</b> Iam res Romana adeo erat ualida ut cuilibet finitimarum ciuitatum bello par esset; sed penuria mulierum hominis aetatem duratura magnitudo erat, quippe quibus nec domi spes prolis nec cum finitimis conubia essent.  [<a name=9.2>2</a>] Tum ex consilio patrum Romulus legatos circa uicinas gentes misit qui societatem conubiumque nouo populo peterent:  [<a name=9.3>3</a>] urbes quoque, ut cetera, ex infimo nasci; dein, quas sua uirtus ac di iuuent, magnas opes sibi magnumque nomen facere; [<a name=9.4>4</a>] satis scire, origini Romanae et deos adfuisse et non defuturam uirtutem; proinde ne grauarentur homines cum hominibus sanguinem ac genus miscere.  [<a name=9.5>5</a>] Nusquam benigne legatio audita est:  adeo simul spernebant, simul tantam in medio crescentem molem sibi ac posteris suis metuebant.  Ac plerisque rogitantibus dimissi ecquod feminis quoque asylum aperuissent; id enim demum compar conubium fore.  [<a name=9.6>6</a>] Aegre id Romana pubes passa et haud dubie ad uim spectare res coepit.  Cui tempus locumque aptum ut daret Romulus aegritudinem animi dissimulans ludos ex industria parat Neptuno equestri sollemnes; Consualia uocat.  [<a name=9.7>7</a>] Indici deinde finitimis spectaculum iubet; quantoque apparatu tum sciebant aut poterant, concelebrant ut rem claram exspectatamque facerent.  
<P>[<a name=9.8>8</a>] Multi mortales conuenere, studio etiam uidendae nouae urbis, maxime proximi quique, Caeninenses, Crustumini, Antemnates; [<a name=9.9>9</a>] iam Sabinorum omnis multitudo cum liberis ac coniugibus uenit.  Inuitati hospitaliter per domos cum situm moeniaque et frequentem tectis urbem uidissent, mirantur tam breui rem Romanam creuisse.  [<a name=9.10>10</a>] Ubi spectaculi tempus uenit deditaeque eo mentes cum oculis erant, tum ex composito orta uis signoque dato iuuentus Romana ad rapiendas uirgines discurrit.  [<a name=9.11>11</a>] Magna pars forte in quem quaeque inciderat raptae:  quasdam forma excellentes, primoribus patrum destinatas, ex plebe homines quibus datum negotium erat domos deferebant.  [<a name=9.12>12</a>] Unam longe ante alias specie ac pulchritudine insignem a globo Thalassi cuiusdam raptam ferunt multisque sciscitantibus cuinam eam ferrent, identidem ne quis uiolaret Thalassio ferri clamitatum; inde nuptialem hanc uocem factam.  
<P>[<a name=9.13>13</a>] Turbato per metum ludicro maesti parentes uirginum profugiunt, incusantes uiolati hospitii foedus deumque inuocantes cuius ad sollemne ludosque per fas ac fidem decepti uenissent.  [<a name=9.14>14</a>] Nec raptis aut spes de se melior aut indignatio est minor.  Sed ipse Romulus circumibat docebatque patrum id superbia factum qui conubium finitimis negassent; illas tamen in matrimonio, in societate fortunarum omnium ciuitatisque et quo nihil carius humano generi sit liberum fore; [<a name=9.15>15</a>] mollirent modo iras et, quibus fors corpora dedisset, darent animos; saepe ex iniuria postmodum gratiam ortam; eoque melioribus usuras uiris quod adnisurus pro se quisque sit ut, cum suam uicem functus officio sit, parentium etiam patriaeque expleat desiderium.  [<a name=9.16>16</a>] Accedebant blanditiae uirorum, factum purgantium cupiditate atque amore, quae maxime ad muliebre ingenium efficaces preces sunt.  
<P><b>[<a name=10>10</a>]</b> Iam admodum mitigati animi raptis erant; at raptarum parentes tum maxime sordida ueste lacrimisque et querellis ciuitates concitabant.  Nec domi tantum indignationes continebant sed congregabantur undique ad T. Tatium regem Sabinorum, et legationes eo quod maximum Tati nomen in iis regionibus erat conueniebant.  [<a name=10.2>2</a>] Caeninenses Crustuminique et Antemnates erant ad quos eius iniuriae pars pertinebat.  Lente agere his Tatius Sabinique uisi sunt:  ipsi inter se tres populi communiter bellum parant.  [<a name=10.3>3</a>] Ne Crustumini quidem atque Antemnates pro ardore iraque Caeninensium satis se impigre mouent; ita per se ipsum nomen Caeninum in agrum Romanum impetum facit.  [<a name=10.4>4</a>] Sed effuse uastantibus fit obuius cum exercitu Romulus leuique certamine docet uanam sine uiribus iram esse.  Exercitum fundit fugatque, fusum persequitur:  regem in proelio obtruncat et spoliat:  duce hostium occiso urbem primo impetu capit.  [<a name=10.5>5</a>] Inde exercitu uictore reducto, ipse cum factis uir magnificus tum factorum ostentator haud minor, spolia ducis hostium caesi suspensa fabricato ad id apte ferculo gerens in Capitolium escendit; ibique ea cum ad quercum pastoribus sacram deposuisset, simul cum dono designauit templo Iouis fines cognomenque addidit deo:  [<a name=10.6>6</a>] `Iuppiter Feretri' inquit, `haec tibi uictor Romulus rex regia arma fero, templumque his regionibus quas modo animo metatus sum dedico, sedem opimis spoliis quae regibus ducibusque hostium caesis me auctorem sequentes posteri ferent.' [<a name=10.7>7</a>] Haec templi est origo quod primum omnium Romae sacratum est.  Ita deinde dis uisum nec inritam conditoris templi uocem esse qua laturos eo spolia posteros nuncupauit nec multitudine compotum eius doni uolgari laudem.  Bina postea, inter tot annos, tot bella, opima parta sunt spolia:  adeo rara eius fortuna decoris fuit.  
<P><b>[<a name=11>11</a>]</b> Dum ea ibi Romani gerunt, Antemnatium exercitus per occasionem ac solitudinem hostiliter in fines Romanos incursionem facit.  Raptim et ad hos Romana legio ducta palatos in agris oppressit.  [<a name=11.2>2</a>] Fusi igitur primo impetu et clamore hostes, oppidum captum; duplicique uictoria ouantem Romulum Hersilia coniunx precibus raptarum fatigata orat ut parentibus earum det ueniam et in ciuitatem accipiat:  ita rem coalescere concordia posse.  [<a name=11.3>3</a>] Facile impetratum.  Inde contra Crustuminos profectus bellum inferentes.  Ibi minus etiam quod alienis cladibus ceciderant animi certaminis fuit.  [<a name=11.4>4</a>] Utroque coloniae missae:  plures inuenti qui propter ubertatem terrae in Crustuminum nomina darent.  Et Romam inde frequenter migratum est, a parentibus maxime ac propinquis raptarum.  
<P>[<a name=11.5>5</a>] Nouissimum ab Sabinis bellum ortum multoque id maximum fuit; nihil enim per iram aut cupiditatem actum est, nec ostenderunt bellum prius quam intulerunt.  [<a name=11.6>6</a>] Consilio etiam additus dolus.  Sp. Tarpeius Romanae praeerat arci.  Huius filiam uirginem auro corrumpit Tatius ut armatos in arcem accipiat; aquam forte ea tum sacris extra moenia petitum ierat.  [<a name=11.7>7</a>] Accepti obrutam armis necauere, seu ut ui capta potius arx uideretur seu prodendi exempli causa ne quid usquam fidum proditori esset.  [<a name=11.8>8</a>] Additur fabula, quod uolgo Sabini aureas armillas magni ponderis brachio laeuo gemmatosque magna specie anulos habuerint, pepigisse eam quod in sinistris manibus haberent; eo scuta illi pro aureis donis congesta.  [<a name=11.9>9</a>] Sunt qui eam ex pacto tradendi quod in sinistris manibus esset derecto arma petisse dicant et fraude uisam agere sua ipsam peremptam mercede.  
<P><b>[<a name=12>12</a>]</b> Tenuere tamen arcem Sabini; atque inde postero die, cum Romanus exercitus instructus quod inter Palatinum Capitolinumque collem campi est complesset, non prius descenderunt in aequum quam ira et cupiditate reciperandae arcis stimulante animos in aduersum Romani subiere.  [<a name=12.2>2</a>] Principes utrimque pugnam ciebant ab Sabinis Mettius Curtius, ab Romanis Hostius Hostilius.  Hic rem Romanam iniquo loco ad prima signa animo atque audacia sustinebat.  [<a name=12.3>3</a>] Ut Hostius cecidit, confestim Romana inclinatur acies fusaque est.  Ad ueterem portam Palati Romulus et ipse turba fugientium actus, arma ad caelum tollens, [<a name=12.4>4</a>] `Iuppiter, tuis' inquit `iussus auibus hic in Palatio prima urbi fundamenta ieci.  Arcem iam scelere emptam Sabini habent; inde huc armati superata media ualle tendunt; [<a name=12.5>5</a>] at tu, pater deum hominumque, hinc saltem arce hostes; [<a name=12.6>6</a>] deme terrorem Romanis fugamque foedam siste.  Hic ego tibi templum Statori Ioui, quod monumentum sit posteris tua praesenti ope seruatam urbem esse, uoueo.' [<a name=12.7>7</a>] Haec precatus, ueluti sensisset auditas preces, `Hinc' inquit, `Romani, Iuppiter optimus maximus resistere atque iterare pugnam iubet.' Restitere Romani tamquam caelesti uoce iussi:  ipse ad primores Romulus prouolat.  [<a name=12.8>8</a>] Mettius Curtius ab Sabinis princeps ab arce decucurrerat et effusos egerat Romanos toto quantum foro spatium est.  Nec procul iam a porta Palati erat, clamitans:  `Vicimus perfidos hospites, imbelles hostes; iam sciunt longe aliud esse uirgines rapere, aliud pugnare cum uiris.' [<a name=12.9>9</a>] In eum haec gloriantem cum globo ferocissimorum iuuenum Romulus impetum facit.  Ex equo tum forte Mettius pugnabat; eo pelli facilius fuit.  
<P>Pulsum Romani persequuntur; et alia Romana acies, audacia regis accensa, fundit Sabinos.  [<a name=12.10>10</a>] Mettius in paludem sese strepitu sequentium trepidante equo coniecit; auerteratque ea res etiam Sabinos tanti periculo uiri.  Et ille quidem adnuentibus ac uocantibus suis fauore multorum addito animo euadit:  Romani Sabinique in media conualle duorum montium redintegrant proelium; sed res Romana erat superior.  
<P><b>[<a name=13>13</a>]</b> Tum Sabinae mulieres, quarum ex iniuria bellum ortum erat, crinibus passis scissaque ueste, uicto malis muliebri pauore, ausae se inter tela uolantia inferre, ex transuerso impetu facto dirimere infestas acies, dirimere iras, [<a name=13.2>2</a>] hinc patres, hinc uiros orantes, ne sanguine se nefando soceri generique respergerent, ne parricidio macularent partus suos, nepotum illi, hi liberum progeniem.  [<a name=13.3>3</a>] `Si adfinitatis inter uos, si conubii piget, in nos uertite iras; nos causa belli, nos uolnerum ac caedium uiris ac parentibus sumus; melius peribimus quam sine alteris uestrum uiduae aut orbae uiuemus.' [<a name=13.4>4</a>] Mouet res cum multitudinem tum duces; silentium et repentina fit quies; inde ad foedus faciendum duces prodeunt.  Nec pacem modo sed ciuitatem unam ex duabus faciunt.  Regnum consociant:  imperium omne conferunt Romam.  [<a name=13.5>5</a>] Ita geminata urbe ut Sabinis tamen aliquid daretur Quirites a Curibus appellati.  Monumentum eius pugnae ubi primum ex profunda emersus palude equus Curtium in uado statuit, Curtium lacum appellarunt.  
<P>[<a name=13.6>6</a>] Ex bello tam tristi laeta repente pax cariores Sabinas uiris ac parentibus et ante omnes Romulo ipsi fecit.  Itaque cum populum in curias triginta diuideret, nomina earum curiis imposuit.  [<a name=13.7>7</a>] Id non traditur, cum haud dubie aliquanto numerus maior hoc mulierum fuerit, aetate an dignitatibus suis uirorumue an sorte lectae sint, quae nomina curiis darent.  [<a name=13.8>8</a>] Eodem tempore et centuriae tres equitum conscriptae sunt.  Ramnenses ab Romulo, ab T. Tatio Titienses appellati:  Lucerum nominis et originis causa incerta est.  Inde non modo commune sed concors etiam regnum duobus regibus fuit.  
<P><b>[<a name=14>14</a>]</b> Post aliquot annos propinqui regis Tati legatos Laurentium pulsant; cumque Laurentes iure gentium agerent, apud Tatium gratia suorum et preces plus poterant.  [<a name=14.2>2</a>] Igitur illorum poenam in se uertit; nam Lauinii cum ad sollemne sacrificium eo uenisset concursu facto interficitur.  [<a name=14.3>3</a>] Eam rem minus aegre quam dignum erat tulisse Romulum ferunt, seu ob infidam societatem regni seu quia haud iniuria caesum credebat.  Itaque bello quidem abstinuit; ut tamen expiarentur legatorum iniuriae regisque caedes, foedus inter Romam Lauiniumque urbes renouatum est.  
<P>[<a name=14.4>4</a>] Et cum his quidem insperata pax erat:  aliud multo propius atque in ipsis prope portis bellum ortum.  Fidenates nimis uicinas prope se conualescere opes rati, priusquam tantum roboris esset quantum futurum apparebat, occupant bellum facere.  Iuuentute armata immissa uastatur agri quod inter urbem ac Fidenas est; [<a name=14.5>5</a>] inde ad laeuam uersi quia dextra Tiberis arcebat, cum magna trepidatione agrestium populantur, tumultusque repens ex agris in urbem inlatus pro nuntio fuit.  [<a name=14.6>6</a>] Excitus Romulus - neque enim dilationem pati tam uicinum bellum poterat - exercitum educit, castra a Fidenis mille passuum locat.  [<a name=14.7>7</a>] Ibi modico praesidio relicto, egressus omnibus copiis partem militum locis circa densa obsita uirgulta obscuris subsidere in insidiis iussit:  cum parte maiore atque omni equitatu profectus, id quod quaerebat, tumultuoso et minaci genere pugnae adequitando ipsis prope portis hostem exciuit.  Fugae quoque, quae simulanda erat, eadem equestris pugna causam minus mirabilem dedit.  [<a name=14.8>8</a>] Et cum, uelut inter pugnae fugaeque consilium trepidante equitatu, pedes quoque referret gradum, plenis repente portis effusi hostes impulsa Romana acie studio instandi sequendique trahuntur ad locum insidiarum.  [<a name=14.9>9</a>] Inde subito exorti Romani transuersam inuadunt hostium aciem; addunt pauorem mota e castris signa eorum qui in praesidio relicti fuerant.  
<P>Ita multiplici terrore perculsi Fidenates prius paene, quam Romulus quique &lt;auehi&gt; cum eo uisi erant circumagerent frenis equos, terga uertunt; [<a name=14.10>10</a>] multoque effusius, quippe uera fuga, qui simulantes paulo ante secuti erant oppidum repetebant.  [<a name=14.11>11</a>] Non tamen eripuere se hosti:  haerens in tergo Romanus, priusquam fores portarum obicerentur, uelut agmine uno inrumpit.  
<P><b>[<a name=15>15</a>]</b> Belli Fidenatis contagione inritati Veientium animi et consanguinitate - nam Fidenates quoque Etrusci fuerunt - et quod ipsa propinquitas loci, si Romana arma omnibus infesta finitimis essent, stimulabat.  In fines Romanos excucurrerunt populabundi magis quam iusti more belli.  [<a name=15.2>2</a>] Itaque non castris positis, non exspectato hostium exercitu, raptam ex agris praedam portantes Veios rediere.  Romanus contra postquam hostem in agris non inuenit, dimicationi ultimae instructus intentusque Tiberim transit.  [<a name=15.3>3</a>] Quem postquam castra ponere et ad urbem accessurum Veientes audiuere, obuiam egressi ut potius acie decernerent quam inclusi de tectis moenibusque dimicarent.  [<a name=15.4>4</a>] Ibi uiribus nulla arte adiutis, tantum ueterani robore exercitus rex Romanus uicit; persecutusque fusos ad moenia hostes, urbe ualida muris ac situ ipso munita abstinuit, agros rediens uastat, ulciscendi magis quam praedae studio; [<a name=15.5>5</a>] eaque clade haud minus quam aduersa pugna subacti Veientes pacem petitum oratores Romam mittunt.  Agri parte multatis in centum annos indutiae datae.  
<P>[<a name=15.6>6</a>] Haec ferme Romulo regnante domi militiaeque gesta, quorum nihil absonum fidei diuinae originis diuinitatisque post mortem creditae fuit, non animus in regno auito reciperando, non condendae urbis consilium, non bello ac pace firmandae.  [<a name=15.7>7</a>] Ab illo enim profecto uiribus datis tantum ualuit ut in quadraginta deinde annos tutam pacem haberet.  [<a name=15.8>8</a>] Multitudini tamen gratior fuit quam patribus, longe ante alios acceptissimus militum animis; trecentosque armatos ad custodiam corporis quos Celeres appellauit non in bello solum sed etiam in pace habuit.  
<P><b>[<a name=16>16</a>]</b> His immortalibus editis operibus cum ad exercitum recensendum contionem in campo ad Caprae paludem haberet, subito coorta tempestas cum magno fragore tonitribusque tam denso regem operuit nimbo ut conspectum eius contioni abstulerit; nec deinde in terris Romulus fuit.  [<a name=16.2>2</a>] Romana pubes sedato tandem pauore postquam ex tam turbido die serena et tranquilla lux rediit, ubi uacuam sedem regiam uidit, etsi satis credebat patribus qui proximi steterant sublimem raptum procella, tamen uelut orbitatis metu icta maestum aliquamdiu silentium obtinuit.  [<a name=16.3>3</a>] Deinde a paucis initio facto, deum deo natum, regem parentemque urbis Romanae saluere uniuersi Romulum iubent; pacem precibus exposcunt, uti uolens propitius suam semper sospitet progeniem.  [<a name=16.4>4</a>] Fuisse credo tum quoque aliquos qui discerptum regem patrum manibus taciti arguerent; manauit enim haec quoque sed perobscura fama; illam alteram admiratio uiri et pauor praesens nobilitauit.  [<a name=16.5>5</a>] Et consilio etiam unius hominis addita rei dicitur fides.  Namque Proculus Iulius, sollicita ciuitate desiderio regis et infensa patribus, grauis, ut traditur, quamuis magnae rei auctor in contionem prodit.  [<a name=16.6>6</a>] `Romulus' inquit, `Quirites, parens urbis huius, prima hodierna luce caelo repente delapsus se mihi obuium dedit.  Cum perfusus horrore uenerabundusque adstitissem petens precibus ut contra intueri fas esset, [<a name=16.7>7</a>] ``Abi, nuntia'' inquit ``Romanis, caelestes ita uelle ut mea Roma caput orbis terrarum sit; proinde rem militarem colant sciantque et ita posteris tradant nullas opes humanas armis Romanis resistere posse.'' Haec' inquit `locutus sublimis abiit.' [<a name=16.8>8</a>] Mirum quantum illi uiro nuntianti haec fides fuerit, quamque desiderium Romuli apud plebem exercitumque facta fide immortalitatis lenitum sit.  
<P><b>[<a name=17>17</a>]</b> Patrum interim animos certamen regni ac cupido uersabat; necdum ad singulos, quia nemo magnopere eminebat in nouo populo, peruenerat:  factionibus inter ordines certabatur.  Oriundi ab Sabinis, [<a name=17.2>2</a>] ne quia post Tati mortem ab sua parte non erat regnatum, in societate aequa possessionem imperii amitterent, sui corporis creari regem uolebant:  Romani ueteres peregrinum regem aspernabantur.  [<a name=17.3>3</a>] In uariis uoluntatibus regnari tamen omnes uolebant, libertatis dulcedine nondum experta.  [<a name=17.4>4</a>] Timor deinde patres incessit ne ciuitatem sine imperio, exercitum sine duce, multarum circa ciuitatium inritatis animis, uis aliqua externa adoriretur.  Et esse igitur aliquod caput placebat, et nemo alteri concedere in animum inducebat.  [<a name=17.5>5</a>] Ita rem inter se centum patres, decem decuriis factis singulisque in singulas decurias creatis qui summae rerum praeessent consociant.  [<a name=17.6>6</a>] Decem imperitabant:  unus cum insignibus imperii et lictoribus erat:  quinque dierum spatio finiebatur imperium ac per omnes in orbem ibat, annuumque interuallum regni fuit.  Id ab re quod nunc quoque tenet nomen interregnum appellatum.  [<a name=17.7>7</a>] Fremere deinde plebs multiplicatam seruitutem, centum pro uno dominos factos; nec ultra nisi regem et ab ipsis creatum uidebantur passuri.  [<a name=17.8>8</a>] Cum sensissent ea moueri patres, offerendum ultro rati quod amissuri erant, ita gratiam ineunt summa potestate populo permissa ut non plus darent iuris quam detinerent.  [<a name=17.9>9</a>] Decreuerunt enim ut cum populus regem iussisset, id sic ratum esset si patres auctores fierent.  Hodie quoque in legibus magistratibusque rogandis usurpatur idem ius, ui adempta:  priusquam populus suffragium ineat, in incertum comitiorum euentum patres auctores fiunt.  [<a name=17.10>10</a>] Tum interrex contione aduocata, `Quod bonum, faustum felixque sit' inquit, `Quirites, regem create:  ita patribus uisum est.  Patres deinde, si dignum qui secundus ab Romulo numeretur crearitis, auctores fient.' [<a name=17.11>11</a>] Adeo id gratum plebi fuit ut, ne uicti beneficio uiderentur, id modo sciscerent iuberentque ut senatus decerneret qui Romae regnaret.  
<P><b>[<a name=18>18</a>]</b> Inclita iustitia religioque ea tempestate Numae Pompili erat.  Curibus Sabinis habitabat, consultissimus uir, ut in illa quisquam esse aetate poterat, omnis diuini atque humani iuris.  [<a name=18.2>2</a>] Auctorem doctrinae eius, quia non exstat alius, falso Samium Pythagoram edunt, quem Seruio Tullio regnante Romae centum amplius post annos in ultima Italiae ora circa Metapontum Heracleamque et Crotona iuuenum aemulantium studia coetus habuisse constat.  [<a name=18.3>3</a>] Ex quibus locis, etsi eiusdem aetatis fuisset, quae fama in Sabinos?  Aut quo linguae commercio quemquam ad cupiditatem discendi exciuisset?  Quoue praesidio unus per tot gentes dissonas sermone moribusque peruenisset?  [<a name=18.4>4</a>] Suopte igitur ingenio temperatum animum uirtutibus fuisse opinor magis instructumque non tam peregrinis artibus quam disciplina tetrica ac tristi ueterum Sabinorum, quo genere nullum quondam incorruptius fuit.  [<a name=18.5>5</a>] Audito nomine Numae patres Romani, quamquam inclinari opes ad Sabinos rege inde sumpto uidebantur, tamen neque se quisquam nec factionis suae alium nec denique patrum aut ciuium quemquam praeferre illi uiro ausi, ad unum omnes Numae Pompilio regnum deferendum decernunt.  [<a name=18.6>6</a>] Accitus, sicut Romulus augurato urbe condenda regnum adeptus est, de se quoque deos consuli iussit.  Inde ab augure, cui deinde honoris ergo publicum id perpetuumque sacerdotium fuit, deductus in arcem, in lapide ad meridiem uersus consedit.  [<a name=18.7>7</a>] Augur ad laeuam eius capite uelato sedem cepit, dextra manu baculum sine nodo aduncum tenens quem lituum appellarunt.  Inde ubi prospectu in urbem agrumque capto deos precatus regiones ab oriente ad occasum determinauit, dextras ad meridiem partes, laeuas ad septentrionem esse dixit; [<a name=18.8>8</a>] signum contra quo longissime conspectum oculi ferebant animo finiuit; tum lituo in laeuam manum translato, dextra in caput Numae imposita, ita precatus est:  [<a name=18.9>9</a>] `Iuppiter pater, si est fas hunc Numam Pompilium cuius ego caput teneo regem Romae esse, uti tu signa nobis certa adclarassis inter eos fines quod feci.' [<a name=18.10>10</a>] Tum peregit uerbis auspicia quae mitti uellet.  Quibus missis declaratus rex Numa de templo descendit.  
<P><b>[<a name=19>19</a>]</b> Qui regno ita potitus urbem nouam conditam ui et armis, iure eam legibusque ac moribus de integro condere parat.  [<a name=19.2>2</a>] Quibus cum inter bella adsuescere uideret non posse - quippe efferari militia animos - , mitigandum ferocem populum armorum desuetudine ratus, Ianum ad infimum Argiletum indicem pacis bellique fecit, apertus ut in armis esse ciuitatem, clausus pacatos circa omnes populos significaret.  [<a name=19.3>3</a>] Bis deinde post Numae regnum clausus fuit, semel T. Manlio consule post Punicum primum perfectum bellum, iterum, quod nostrae aetati di dederunt ut uideremus, post bellum Actiacum ab imperatore Caesare Augusto pace terra marique parta. -  [<a name=19.4>4</a>] Clauso eo cum omnium circa finitimorum societate ac foederibus iunxisset animos, positis externorum periculorum curis, ne luxuriarent otio animi quos metus hostium disciplinaque militaris continuerat, omnium primum, rem ad multitudinem imperitam et illis saeculis rudem efficacissimam, deorum metum iniciendum ratus est.  [<a name=19.5>5</a>] Qui cum descendere ad animos sine aliquo commento miraculi non posset, simulat sibi cum dea Egeria congressus nocturnos esse; eius se monitu quae acceptissima dis essent sacra instituere, sacerdotes suos cuique deorum praeficere.  [<a name=19.6>6</a>] Atque omnium primum ad cursus lunae in duodecim menses discribit annum; quem quia tricenos dies singulis mensibus luna non explet desuntque sex dies solido anno qui solstitiali circumagitur orbe, intercalariis mensibus interponendis ita dispensauit, ut uicesimo anno ad metam eandem solis unde orsi essent, plenis omnium annorum spatiis dies congruerent.  [<a name=19.7>7</a>] Idem nefastos dies fastosque fecit quia aliquando nihil cum populo agi utile futurum erat.  
<P><b>[<a name=20>20</a>]</b> Tum sacerdotibus creandis animum adiecit, quamquam ipse plurima sacra obibat, ea maxime quae nunc ad Dialem flaminem pertinent.  [<a name=20.2>2</a>] Sed quia in ciuitate bellicosa plures Romuli quam Numae similes reges putabat fore iturosque ipsos ad bella, ne sacra regiae uicis desererentur flaminem Ioui adsiduum sacerdotem creauit insignique eum ueste et curuli regia sella adornauit.  Huic duos flamines adiecit, Marti unum, alterum Quirino, [<a name=20.3>3</a>] uirginesque Vestae legit, Alba oriundum sacerdotium et genti conditoris haud alienum.  His ut adsiduae templi antistites essent stipendium de publico statuit; uirginitate aliisque caerimoniis uenerabiles ac sanctas fecit.  [<a name=20.4>4</a>] Salios item duodecim Marti Gradiuo legit, tunicaeque pictae insigne dedit et super tunicam aeneum pectori tegumen; caelestiaque arma, quae ancilia appellantur, ferre ac per urbem ire canentes carmina cum tripudiis sollemnique saltatu iussit.  [<a name=20.5>5</a>] Pontificem deinde Numam Marcium Marci filium ex patribus legit eique sacra omnia exscripta exsignataque attribuit, quibus hostiis, quibus diebus, ad quae templa sacra fierent, atque unde in eos sumptus pecunia erogaretur.  [<a name=20.6>6</a>] Cetera quoque omnia publica priuataque sacra pontificis scitis subiecit, ut esset quo consultum plebes ueniret, ne quid diuini iuris neglegendo patrios ritus peregrinosque adsciscendo turbaretur; [<a name=20.7>7</a>] nec caelestes modo caerimonias, sed iusta quoque funebria placandosque manes ut idem pontifex edoceret, quaeque prodigia fulminibus alioue quo uisu missa susciperentur atque curarentur.  Ad ea elicienda ex mentibus diuinis Ioui Elicio aram in Auentino dicauit deumque consuluit auguriis, quae suscipienda essent.  
<P><b>[<a name=21>21</a>]</b> Ad haec consultanda procurandaque multitudine omni a ui et armis conuersa, et animi aliquid agendo occupati erant, et deorum adsidua insidens cura, cum interesse rebus humanis caeleste numen uideretur, ea pietate omnium pectora imbuerat ut fides ac ius iurandum +proximo+ legum ac poenarum metu ciuitatem regerent.  [<a name=21.2>2</a>] Et cum ipsi se homines in regis uelut unici exempli mores formarent, tum finitimi etiam populi, qui antea castra non urbem positam in medio ad sollicitandam omnium pacem crediderant, in eam uerecundiam adducti sunt, ut ciuitatem totam in cultum uersam deorum uiolari ducerent nefas.  [<a name=21.3>3</a>] Lucus erat quem medium ex opaco specu fons perenni rigabat aqua.  
<P>Quo quia se persaepe Numa sine arbitris uelut ad congressum deae inferebat, Camenis eum lucum sacrauit, quod earum ibi concilia cum coniuge sua Egeria essent.  [<a name=21.4>4</a>] Et [soli] Fidei sollemne instituit.  Ad id sacrarium flamines bigis curru arcuato uehi iussit manuque ad digitos usque inuoluta rem diuinam facere, significantes fidem tutandam sedemque eius etiam in dexteris sacratam esse.  [<a name=21.5>5</a>] Multa alia sacrificia locaque sacris faciendis quae Argeos pontifices uocant dedicauit.  Omnium tamen maximum eius operum fuit tutela per omne regni tempus haud minor pacis quam regni.  [<a name=21.6>6</a>] Ita duo deinceps reges, alius alia uia, ille bello, hic pace, ciuitatem auxerunt.  Romulus septem et triginta regnauit annos, Numa tres et quadraginta.  Cum ualida tum temperata et belli et pacis artibus erat ciuitas.  
<P><b>[<a name=22>22</a>]</b> Numae morte ad interregnum res rediit.  Inde Tullum Hostilium, nepotem Hostili, cuius in infima arce clara pugna aduersus Sabinos fuerat, regem populus iussit; patres auctores acti.  [<a name=22.2>2</a>] Hic non solum proximo regi dissimilis sed ferocior etiam quam Romulus fuit.  Cum aetas uiresque tum auita quoque gloria animum stimulabat.  Senescere igitur ciuitatem otio ratus undique materiam excitandi belli quaerebat.  [<a name=22.3>3</a>] Forte euenit ut agrestes Romani ex Albano agro, Albani ex Romano praedas in uicem agerent.  [<a name=22.4>4</a>] Imperitabat tum Gaius Cluilius Albae.  Utrimque legati fere sub idem tempus ad res repetendas missi.  Tullus praeceperat suis ne quid prius quam mandata agerent; satis sciebat negaturum Albanum; ita pie bellum indici posse.  [<a name=22.5>5</a>] Ab Albanis socordius res acta; excepti hospitio ab Tullo blande ac benigne, comiter regis conuiuium celebrant.  Tantisper Romani et res repetiuerant priores et neganti Albano bellum in tricesimum diem indixerant.  Haec renuntiant Tullo.  [<a name=22.6>6</a>] Tum legatis Tullus dicendi potestatem quid petentes uenerint facit.  Illi omnium ignari primum purgando terunt tempus:  se inuitos quicquam quod minus placeat Tullo dicturos, sed imperio subigi; res repetitum se uenisse; ni reddantur bellum indicere iussos.  [<a name=22.7>7</a>] Ad haec Tullus `Nuntiate' inquit, `regi uestro regem Romanum deos facere testes, uter prius populus res repetentes legatos aspernatus dimiserit, ut in eum omnes expetant huiusce clades belli.' 
<P><b>[<a name=23>23</a>]</b> Haec nuntiant domum Albani.  Et bellum utrimque summa ope parabatur, ciuili simillimum bello, prope inter parentes natosque, Troianam utramque prolem, cum Lauinium ab Troia, ab Lauinio Alba, ab Albanorum stirpe regum oriundi Romani essent.  [<a name=23.2>2</a>] Euentus tamen belli minus miserabilem dimicationem fecit, quod nec acie certatum est et tectis modo dirutis alterius urbis duo populi in unum confusi sunt.  [<a name=23.3>3</a>] Albani priores ingenti exercitu in agrum Romanum impetum fecere.  
<P>Castra ab urbe haud plus quinque milia passuum locant, fossa circumdant; fossa Cluilia ab nomine ducis per aliquot saecula appellata est, donec cum re nomen quoque uetustate aboleuit.  [<a name=23.4>4</a>] In his castris Cluilius Albanus rex moritur; dictatorem Albani Mettium Fufetium creant.  Interim Tullus ferox, praecipue morte regis, magnumque deorum numen ab ipso capite orsum in omne nomen Albanum expetiturum poenas ob bellum impium dictitans, nocte praeteritis hostium castris, infesto exercitu in agrum Albanum pergit.  [<a name=23.5>5</a>] Ea res ab statiuis exciuit Mettium.  Ducit quam proxime ad hostem potest; inde legatum praemissum nuntiare Tullo iubet priusquam dimicent opus esse conloquio; si secum congressus sit, satis scire ea se allaturum quae nihilo minus ad rem Romanam quam ad Albanam pertineant.  [<a name=23.6>6</a>] Haud aspernatus Tullus, tamen si uana adferantur in aciem educit.  
<P>Exeunt contra et Albani.  Postquam instructi utrimque stabant, cum paucis procerum in medium duces procedunt.  [<a name=23.7>7</a>] Ibi infit Albanus:  `Iniurias et non redditas res ex foedere quae repetitae sint, et ego regem nostrum Cluilium causam huiusce esse belli audisse uideor, nec te dubito, Tulle, eadem prae te ferre; sed si uera potius quam dictu speciosa dicenda sunt, cupido imperii duos cognatos uicinosque populos ad arma stimulat.  [<a name=23.8>8</a>] Neque, recte an perperam, interpretor.  Fuerit ista eius deliberatio qui bellum suscepit:  me Albani gerendo bello ducem creauere.  Illud te, Tulle, monitum uelim:  Etrusca res quanta circa nos teque maxime sit, quo propior es [Volscis] hoc magis scis.  Multum illi terra, plurimum mari pollent.  [<a name=23.9>9</a>] Memor esto, iam cum signum pugnae dabis, has duas acies spectaculo fore ut fessos confectosque simul uictorem ac uictum adgrediantur.  Itaque si nos di amant, quoniam non contenti libertate certa in dubiam imperii seruitiique aleam imus, ineamus aliquam uiam qua utri utris imperent sine magna clade, sine multo sanguine utriusque populi decerni possit.' [<a name=23.10>10</a>] Haud displicet res Tullo quamquam cum indole animi tum spe uictoriae ferocior erat.  Quaerentibus utrimque ratio initur cui et fortuna ipsa praebuit materiam.  
<P><b>[<a name=24>24</a>]</b> Forte in duobus tum exercitibus erant trigemini fratres, nec aetate nec uiribus dispares.  Horatios Curiatiosque fuisse satis constat, nec ferme res antiqua alia est nobilior; tamen in re tam clara nominum error manet, utrius populi Horatii, utrius Curiatii fuerint.  Auctores utroque trahunt; plures tamen inuenio qui Romanos Horatios uocent; hos ut sequar inclinat animus.  [<a name=24.2>2</a>] Cum trigeminis agunt reges ut pro sua quisque patria dimicent ferro; ibi imperium fore unde uictoria fuerit.  Nihil recusatur; tempus et locus conuenit.  [<a name=24.3>3</a>] Priusquam dimicarent foedus ictum inter Romanos et Albanos est his legibus ut cuiusque populi ciues eo certamine uicissent, is alteri populo cum bona pace imperitaret.  Foedera alia aliis legibus, ceterum eodem modo omnia fiunt.  [<a name=24.4>4</a>] Tum ita factum accepimus, nec ullius uetustior foederis memoria est.  Fetialis regem Tullum ita rogauit:  `Iubesne me, rex, cum patre patrato populi Albani foedus ferire?' Iubente rege, `Sagmina' inquit `te, rex, posco.' Rex ait:  `Pura tollito.' [<a name=24.5>5</a>] Fetialis ex arce graminis herbam puram attulit.  Postea regem ita rogauit:  `Rex, facisne me tu regium nuntium populi Romani Quiritium, uasa comitesque meos?' Rex respondit:  `Quod sine fraude mea populique Romani Quiritium fiat, facio.' [<a name=24.6>6</a>] Fetialis erat M. Valerius; is patrem patratum Sp. Fusium fecit, uerbena caput capillosque tangens.  Pater patratus ad ius iurandum patrandum, id est, sanciendum fit foedus; multisque id uerbis, quae longo effata carmine non operae est referre, peragit.  [<a name=24.7>7</a>] Legibus deinde, recitatis, `Audi' inquit, `Iuppiter; audi, pater patrate populi Albani; audi tu, populus Albanus.  Ut illa palam prima postrema ex illis tabulis ceraue recitata sunt sine dolo malo, utique ea hic hodie rectissime intellecta sunt, illis legibus populus Romanus prior non deficiet.  [<a name=24.8>8</a>] Si prior defexit publico consilio dolo malo, tum ille Diespiter populum Romanum sic ferito ut ego hunc porcum hic hodie feriam; tantoque magis ferito quanto magis potes pollesque.' [<a name=24.9>9</a>] Id ubi dixit porcum saxo silice percussit.  Sua item carmina Albani suumque ius iurandum per suum dictatorem suosque sacerdotes peregerunt.  
<P><b>[<a name=25>25</a>]</b> Foedere icto trigemini, sicut conuenerat, arma capiunt.  Cum sui utrosque adhortarentur, deos patrios, patriam ac parentes, quidquid ciuium domi, quidquid in exercitu sit, illorum tunc arma, illorum intueri manus, feroces et suopte ingenio et pleni adhortantium uocibus in medium inter duas acies procedunt.  [<a name=25.2>2</a>] Consederant utrimque pro castris duo exercitus, periculi magis praesentis quam curae expertes; quippe imperium agebatur in tam paucorum uirtute atque fortuna positum.  Itaque ergo erecti suspensique in minime gratum spectaculum animo incenduntur.  [<a name=25.3>3</a>] Datur signum infestisque armis uelut acies terni iuuenes magnorum exercituum animos gerentes concurrunt.  Nec his nec illis periculum suum, publicum imperium seruitiumque obuersatur animo futuraque ea deinde patriae fortuna quam ipsi fecissent.  [<a name=25.4>4</a>] Ut primo statim concursu increpuere arma micantesque fulsere gladii, horror ingens spectantes perstringit et neutro inclinata spe torpebat uox spiritusque.  [<a name=25.5>5</a>] Consertis deinde manibus cum iam non motus tantum corporum agitatioque anceps telorum armorumque sed uolnera quoque et sanguis spectaculo essent, duo Romani super alium alius, uolneratis tribus Albanis, exspirantes corruerunt.  [<a name=25.6>6</a>] Ad quorum casum cum conclamasset gaudio Albanus exercitus, Romanas legiones iam spes tota, nondum tamen cura deseruerat, exanimes uice unius quem tres Curiatii circumsteterant.  [<a name=25.7>7</a>] Forte is integer fuit, ut uniuersis solus nequaquam par, sic aduersus singulos ferox.  Ergo ut segregaret pugnam eorum capessit fugam, ita ratus secuturos ut quemque uolnere adfectum corpus sineret.  [<a name=25.8>8</a>] Iam aliquantum spatii ex eo loco ubi pugnatum est aufugerat, cum respiciens uidet magnis interuallis sequentes, unum haud procul ab sese abesse.  [<a name=25.9>9</a>] In eum magno impetu rediit; et dum Albanus exercitus inclamat Curiatiis uti opem ferant fratri, iam Horatius caeso hoste uictor secundam pugnam petebat.  Tunc clamore qualis ex insperato fauentium solet Romani adiuuant militem suum; et ille defungi proelio festinat.  [<a name=25.10>10</a>] Prius itaque quam alter - nec procul aberat - consequi posset, et alterum Curiatium conficit; [<a name=25.11>11</a>] iamque aequato Marte singuli supererant, sed nec spe nec uiribus pares.  Alterum intactum ferro corpus et geminata uictoria ferocem in certamen tertium dabat:  alter fessum uolnere, fessum cursu trahens corpus uictusque fratrum ante se strage uictori obicitur hosti.  Nec illud proelium fuit.  [<a name=25.12>12</a>] Romanus exsultans `Duos' inquit, `fratrum manibus dedi; tertium causae belli huiusce, ut Romanus Albano imperet, dabo.' Male sustinenti arma gladium superne iugulo defigit, iacentem spoliat.  [<a name=25.13>13</a>] Romani ouantes ac gratulantes Horatium accipiunt, eo maiore cum gaudio, quo prope metum res fuerat.  Ad sepulturam inde suorum nequaquam paribus animis uertuntur, quippe imperio alteri aucti, alteri dicionis alienae facti.  [<a name=25.14>14</a>] Sepulcra exstant quo quisque loco cecidit, duo Romana uno loco propius Albam, tria Albana Romam uersus sed distantia locis ut et pugnatum est.  
<P><b>[<a name=26>26</a>]</b> Priusquam inde digrederentur, roganti Mettio ex foedere icto quid imperaret, imperat Tullus uti iuuentutem in armis habeat:  usurum se eorum opera si bellum cum Veientibus foret.  [<a name=26.2>2</a>] Ita exercitus inde domos abducti.  Princeps Horatius ibat, trigemina spolia prae se gerens; cui soror uirgo, quae desponsa, uni ex Curiatiis fuerat, obuia ante portam Capenam fuit, cognitoque super umeros fratris paludamento sponsi quod ipsa confecerat, soluit crines et flebiliter nomine sponsum mortuum appellat.  [<a name=26.3>3</a>] Mouet feroci iuueni animum comploratio sororis in uictoria sua tantoque gaudio publico.  Stricto itaque gladio simul uerbis increpans transfigit puellam.  [<a name=26.4>4</a>] `Abi hinc cum immaturo amore ad sponsum,' inquit, `oblita fratrum mortuorum uiuique, oblita patriae.  Sic eat quaecumque Romana lugebit hostem.' [<a name=26.5>5</a>] Atrox uisum id facinus patribus plebique, sed recens meritum facto obstabat.  Tamen raptus in ius ad regem.  Rex ne ipse tam tristis ingratique ad uolgus iudicii ac secundum iudicium supplicii auctor esset, concilio populi aduocato `Duumuiros' inquit, `qui Horatio perduellionem iudicent, secundum legem facio.' [<a name=26.6>6</a>] Lex horrendi carminis erat:  `Duumuiri perduellionem iudicent; si a duumuiris prouocarit, prouocatione certato; si uincent, caput obnubito; infelici arbori reste suspendito; uerberato uel intra pomerium uel extra pomerium.' [<a name=26.7>7</a>] Hac lege duumuiri creati, qui se absoluere non rebantur ea lege ne innoxium quidem posse, cum condemnassent, tum alter ex iis `Publi Horati, tibi perduellionem iudico' inquit.  `I, lictor, colliga manus.' [<a name=26.8>8</a>] Accesserat lictor iniciebatque laqueum.  Tum Horatius auctore Tullo, clemente legis interprete, `Prouoco' inquit.  Itaque prouocatione certatum ad populum est.  [<a name=26.9>9</a>] Moti homines sunt in eo iudicio maxime P. Horatio patre proclamante se filiam iure caesam iudicare; ni ita esset, patrio iure in filium animaduersurum fuisse.  Orabat deinde ne se quem paulo ante cum egregia stirpe conspexissent orbum liberis facerent.  [<a name=26.10>10</a>] Inter haec senex iuuenem amplexus, spolia Curiatiorum fixa eo loco qui nunc Pila Horatia appellatur ostentans, `Huncine' aiebat, `quem modo decoratum ouantemque uictoria incedentem uidistis, Quirites, eum sub furca uinctum inter uerbera et cruciatus uidere potestis?  quod uix Albanorum oculi tam deforme spectaculum ferre possent.  [<a name=26.11>11</a>] I, lictor, colliga manus, quae paulo ante armatae imperium populo Romano pepererunt.  I, caput obnube liberatoris urbis huius; arbore infelici suspende; uerbera uel intra pomerium, modo inter illa pila et spolia hostium, uel extra pomerium, modo inter sepulcra Curiatiorum; quo enim ducere hunc iuuenem potestis ubi non sua decora eum a tanta foeditate supplicii uindicent?' [<a name=26.12>12</a>] Non tulit populus nec patris lacrimas nec ipsius parem in omni periculo animum, absolueruntque admiratione magis uirtutis quam iure causae.  Itaque ut caedes manifesta aliquo tamen piaculo lueretur, imperatum patri ut filium expiaret pecunia publica.  [<a name=26.13>13</a>] Is quibusdam piacularibus sacrificiis factis quae deinde genti Horatiae tradita sunt, transmisso per uiam tigillo, capite adoperto uelut sub iugum misit iuuenem.  Id hodie quoque publice semper refectum manet; sororium tigillum.  uocant.  [<a name=26.14>14</a>] Horatiae sepulcrum, quo loco corruerat icta, constructum est saxo quadrato.  
<P><b>[<a name=27>27</a>]</b> Nec diu pax Albana mansit.  Inuidia uolgi quod tribus militibus fortuna publica commissa fuerit, uanum ingenium dictatoris corrupit, et quoniam recta consilia haud bene euenerant, prauis reconciliare popularium animos coepit.  [<a name=27.2>2</a>] Igitur ut prius in bello pacem, sic in pace bellum quaerens, quia suae ciuitati animorum plus quam uirium cernebat esse, ad bellum palam atque ex edicto gerundum alios concitat populos, suis per speciem societatis proditionem reseruat.  [<a name=27.3>3</a>] Fidenates, colonia Romana, Veientibus sociis consilii adsumptis, pacto transitionis Albanorum ad bellum atque arma incitantur.  [<a name=27.4>4</a>] Cum Fidenae aperte descissent, Tullus Mettio exercituque eius ab Alba accito contra hostes ducit.  Ubi Anienem transiit, ad confluentes conlocat castra.  Inter eum locum et Fidenas Veientium exercitus Tiberim transierat.  [<a name=27.5>5</a>] Hi et in acie prope flumen tenuere dextrum cornu; in sinistro Fidenates propius montes consistunt.  Tullus aduersus Veientem hostem derigit suos, Albanos contra legionem Fidenatium conlocat.  Albano non plus animi erat quam fidei.  Nec manere ergo nec transire aperte ausus sensim ad montes succedit; [<a name=27.6>6</a>] inde ubi satis subisse sese ratus est, erigit totam aciem, fluctuansque animo ut tereret tempus ordines explicat.  Consilium erat qua fortuna rem daret, ea inclinare uires.  [<a name=27.7>7</a>] Miraculo primo esse Romanis qui proximi steterant ut nudari latera sua sociorum digressu senserunt; inde eques citato equo nuntiat regi abire Albanos.  Tullus in re trepida duodecim uouit Salios fanaque Pallori ac Pauori.  [<a name=27.8>8</a>] Equitem clara increpans uoce ut hostes exaudirent, redire in proelium iubet:  nihil trepidatione opus esse; suo iussu circumduci Albanum exercitum ut Fidenatium nuda terga inuadant; idem imperat ut hastas equites erigerent.  [<a name=27.9>9</a>] Id factum magnae parti peditum Romanorum conspectum abeuntis Albani exercitus intersaepsit; qui uiderant, id quod ab rege auditum erat rati, eo acrius pugnant.  Terror ad hostes transit; et audiuerant clara uoce dictum, et magna pars Fidenatium, ut quibus coloni additi Romani essent, Latine sciebant.  [<a name=27.10>10</a>] Itaque ne subito ex collibus decursu Albanorum intercluderentur ab oppido, terga uertunt.  Instat Tullus fusoque Fidenatium cornu in Veientem alieno pauore perculsum ferocior redit.  Nec illi tulere impetum, sed ab effusa fuga flumen obiectum ab tergo arcebat.  [<a name=27.11>11</a>] Quo postquam fuga inclinauit, alii arma foede iactantes in aquam caeci ruebant, alii dum cunctantur in ripis inter fugae pugnaeque consilium oppressi.  Non alia ante Romana pugna atrocior fuit.  
<P><b>[<a name=28>28</a>]</b> Tum Albanus exercitus, spectator certaminis, deductus in campos.  Mettius Tullo deuictos hostes gratulatur; contra Tullus Mettium benigne adloquitur.  Quod bene uertat, castra Albanos Romanis castris iungere iubet; sacrificium lustrale in diem posterum parat.  [<a name=28.2>2</a>] Ubi inluxit, paratis omnibus ut adsolet, uocari ad contionem utrumque exercitum iubet.  Praecones ab extremo orsi primos exciuere Albanos.  Hi nouitate etiam rei moti ut regem Romanum contionantem audirent proximi constitere.  [<a name=28.3>3</a>] Ex composito armata circumdatur Romana legio; centurionibus datum negotium erat ut sine mora imperia exsequerentur.  [<a name=28.4>4</a>] Tum ita Tullus infit:  `Romani, si unquam ante alias ullo in bello fuit quod primum dis immortalibus gratias ageretis, deinde uestrae ipsorum uirtuti, hesternum id proelium fuit.  Dimicatum est enim non magis cum hostibus quam, quae dimicatio maior atque periculosior est, cum proditione ac perfidia sociorum.  [<a name=28.5>5</a>] Nam ne uos falsa opinio teneat, iniussu meo Albani subiere ad montes, nec imperium illud meum sed consilium et imperii simulatio fuit, ut nec uobis, ignorantibus deseri uos, auerteretur a certamine animus, et hostibus, circumueniri se ab tergo ratis, terror ac fuga iniceretur.  [<a name=28.6>6</a>] Nec ea culpa quam arguo omnium Albanorum est:  ducem secuti sunt, ut et uos, si quo ego inde agmen declinare uoluissem, fecissetis.  Mettius ille est ductor itineris huius, Mettius idem huius machinator belli, Mettius foederis Romani Albanique ruptor.  Audeat deinde talia alius, nisi in hunc insigne iam documentum mortalibus dedero.' [<a name=28.7>7</a>] Centuriones armati Mettium circumsistunt; rex cetera ut orsus erat peragit:  `Quod bonum faustum felixque sit populo Romano ac mihi uobisque, Albani, populum omnem Albanum Romam traducere in animo est, ciuitatem dare plebi, primores in patres legere, unam urbem, unam rem publicam facere; ut ex uno quondam in duos populos diuisa Albana res est, sic nunc in unum redeat.' [<a name=28.8>8</a>] Ad haec Albana pubes, inermis ab armatis saepta, in uariis uoluntatibus communi tamen metu cogente, silentium tenet.  [<a name=28.9>9</a>] Tum Tullus `Metti Fufeti' inquit, `si ipse discere posses fidem ac foedera seruare, uiuo tibi ea disciplina a me adhibita esset; nunc quoniam tuum insanabile ingenium est, at tu tuo supplicio doce humanum genus ea sancta credere quae a te uiolata sunt.  Ut igitur paulo ante animum inter Fidenatem Romanamque rem ancipitem gessisti, ita iam corpus passim distrahendum dabis.' [<a name=28.10>10</a>] Exinde duabus admotis quadrigis, in currus earum distentum inligat Mettium; deinde in diuersum iter equi concitati, lacerum in utroque curru corpus, qua inhaeserant uinculis membra, portantes.  [<a name=28.11>11</a>] Auertere omnes ab tanta foeditate spectaculi oculos.  Primum ultimumque illud supplicium apud Romanos exempli parum memoris legum humanarum fuit:  in aliis gloriari licet nulli gentium mitiores placuisse poenas.  
<P><b>[<a name=29>29</a>]</b> Inter haec iam praemissi Albam erant equites qui multitudinem traducerent Romam.  Legiones deinde ductae ad diruendam urbem.  [<a name=29.2>2</a>] Quae ubi intrauere portas, non quidem fuit tumultus ille nec pauor qualis captarum esse urbium solet, cum effractis portis stratisue ariete muris aut arce ui capta clamor hostilis et cursus per urbem armatorum omnia ferro flammaque miscet; [<a name=29.3>3</a>] sed silentium triste ac tacita maestitia ita defixit omnium animos, ut prae metu [obliti] quid relinquerent, quid secum ferrent deficiente consilio rogitantesque alii alios, nunc in liminibus starent, nunc errabundi domos suas ultimum illud uisuri peruagarentur.  [<a name=29.4>4</a>] Ut uero iam equitum clamor exire iubentium instabat, iam fragor tectorum quae diruebantur ultimis urbis partibus audiebatur puluisque ex distantibus locis ortus uelut nube inducta omnia impleuerat, raptim quibus quisque poterat elatis, cum larem ac penates tectaque in quibus natus quisque educatusque esset relinquentes exirent, [<a name=29.5>5</a>] iam continens agmen migrantium impleuerat uias, et conspectus aliorum mutua miseratione integrabat lacrimas, uocesque etiam miserabiles exaudiebantur, mulierum praecipue, cum obsessa ab armatis templa augusta praeterirent ac uelut captos relinquerent deos.  [<a name=29.6>6</a>] Egressis urbe Albanis Romanus passim publica priuataque omnia tecta adaequat solo, unaque hora quadringentorum annorum opus quibus Alba steterat excidio ac ruinis dedit.  Templis tamen deum - ita enim edictum ab rege fuerat - temperatum est.  
<P><b>[<a name=30>30</a>]</b> Roma interim crescit Albae ruinis.  Duplicatur ciuium numerus; Caelius additur urbi mons, et quo frequentius habitaretur eam sedem Tullus regiae capit ibique habitauit.  [<a name=30.2>2</a>] Principes Albanorum in patres ut ea quoque pars rei publicae cresceret legit, Iulios, Seruilios, Quinctios, Geganios, Curiatios, Cloelios; templumque ordini ab se aucto curiam fecit quae Hostilia usque ad patrum nostrorum aetatem appellata est.  [<a name=30.3>3</a>] Et ut omnium ordinum uiribus aliquid ex nouo populo adiceretur equitum decem turmas ex Albanis legit, legiones et ueteres eodem supplemento expleuit et nouas scripsit.  
<P>[<a name=30.4>4</a>] Hac fiducia uirium Tullus Sabinis bellum indicit, genti ea tempestate secundum Etruscos opulentissimae uiris armisque.  Utrimque iniuriae factae ac res nequiquam erant repetitae.  [<a name=30.5>5</a>] Tullus ad Feroniae fanum mercatu frequenti negotiatores Romanos comprehensos querebatur, Sabini suos prius in lucum confugisse ac Romae retentos.  Hae causae belli ferebantur.  [<a name=30.6>6</a>] Sabini haud parum memores et suarum uirium partem Romae ab Tatio locatam et Romanam rem nuper etiam adiectione populi Albani auctam, circumspicere et ipsi externa auxilia.  [<a name=30.7>7</a>] Etruria erat uicina, proximi Etruscorum Veientes.  Inde ob residuas bellorum iras maxime sollicitatis ad defectionem animis uoluntarios traxere, et apud uagos quosdam ex inopi plebe etiam merces ualuit:  publico auxilio nullo adiuti sunt ualuitque apud Veientes - nam de ceteris minus mirum est - pacta cum Romulo indutiarum fides.  [<a name=30.8>8</a>] Cum bellum utrimque summa ope pararent uertique in eo res uideretur utri prius arma inferrent, occupat Tullus in agrum Sabinum transire.  [<a name=30.9>9</a>] Pugna atrox ad siluam Malitiosam fuit, ubi et peditum quidem robore, ceterum equitatu aucto nuper plurimum Romana acies ualuit.  [<a name=30.10>10</a>] Ab equitibus repente inuectis turbati ordines sunt Sabinorum, nec pugna deinde illis constare nec fuga explicari sine magna caede potuit.  
<P><b>[<a name=31>31</a>]</b> Deuictis Sabinis cum in magna gloria magnisque opibus regnum Tulli ac tota res Romana esset, nuntiatum regi patribusque est in monte Albano lapidibus pluuisse.  [<a name=31.2>2</a>] Quod cum credi uix posset, missis ad id uisendum prodigium in conspectu haud aliter quam cum grandinem uenti glomeratam in terras agunt crebri cecidere caelo lapides.  [<a name=31.3>3</a>] Visi etiam audire uocem ingentem ex summi cacuminis luco ut patrio ritu sacra Albani facerent, quae uelut dis quoque simul cum patria relictis obliuioni dederant, et aut Romana sacra susceperant aut fortunae, ut fit, obirati cultum reliquerant deum.  [<a name=31.4>4</a>] Romanis quoque ab eodem prodigio nouendiale sacrum publice susceptum est, seu uoce caelesti ex Albano monte missa - nam id quoque traditur - seu haruspicum monitu; mansit certe sollemne ut quandoque idem prodigium nuntiaretur feriae per nouem dies agerentur.  
<P>[<a name=31.5>5</a>] Haud ita multo post pestilentia laboratum est.  Unde cum pigritia militandi oreretur, nulla tamen ab armis quies dabatur a bellicoso rege, salubriora etiam credente militiae quam domi iuuenum corpora esse, donec ipse quoque longinquo morbo est implicitus.  [<a name=31.6>6</a>] Tunc adeo fracti simul cum corpore sunt spiritus illi feroces ut qui nihil ante ratus esset minus regium quam sacris dedere animum, repente omnibus magnis paruisque superstitionibus obnoxius degeret religionibusque etiam populum impleret.  [<a name=31.7>7</a>] Volgo iam homines eum statum rerum qui sub Numa rege fuerat requirentes, unam opem aegris corporibus relictam si pax ueniaque ab dis impetrata esset credebant.  [<a name=31.8>8</a>] Ipsum regem tradunt uoluentem commentarios Numae, cum ibi quaedam occulta sollemnia sacrificia Ioui Elicio facta inuenisset, operatum his sacris se abdidisse; sed non rite initum aut curatum id sacrum esse, nec solum nullam ei oblatam caelestium speciem sed ira Iouis sollicitati praua religione fulmine ictum cum domo conflagrasse.  Tullus magna gloria belli regnauit annos duos et triginta.  
<P><b>[<a name=32>32</a>]</b> Mortuo Tullo res, ut institutum iam inde ab initio erat, ad patres redierat hique interregem nominauerant.  Quo comitia habente Ancum Marcium regem populus creauit; patres fuere auctores.  Numae Pompili regis nepos filia ortus Ancus Marcius erat.  [<a name=32.2>2</a>] Qui ut regnare coepit et auitae gloriae memor et quia proximum regnum, cetera egregium, ab una parte haud satis prosperum fuerat aut neglectis religionibus aut praue cultis, longe antiquissimum ratus sacra publica ut ab Numa instituta erant facere, omnia ea ex commentariis regiis pontificem in album elata proponere in publico iubet.  Inde et ciuibus otii cupidis et finitimis ciuitatibus facta spes in aui mores atque instituta regem abiturum.  [<a name=32.3>3</a>] Igitur Latini cum quibus Tullo regnante ictum foedus erat sustulerant animos, et cum incursionem in agrum Romanum fecissent repetentibus res Romanis superbe responsum reddunt, desidem Romanum regem inter sacella et aras acturum esse regnum rati.  [<a name=32.4>4</a>] Medium erat in Anco ingenium, et Numae et Romuli memor; et praeterquam quod aui regno magis necessariam fuisse pacem credebat cum in nouo tum feroci populo, etiam quod illi contigisset otium sine iniuria id se haud facile habiturum; temptari patientiam et temptatam contemni, temporaque esse Tullo regi aptiora quam Numae.  [<a name=32.5>5</a>] Ut tamen, quoniam Numa in pace religiones instituisset, a se bellicae caerimoniae proderentur, nec gererentur solum sed etiam indicerentur bella aliquo ritu, ius ab antiqua gente Aequiculis quod nunc fetiales habent descripsit, quo res repetuntur.  [<a name=32.6>6</a>] Legatus ubi ad fines eorum uenit unde res repetuntur, capite uelato filo - lanae uelamen est - `Audi, Iuppiter' inquit; `audite, fines' - cuiuscumque gentis sunt, nominat - ; `audiat fas.  Ego sum publicus nuntius populi Romani; iuste pieque legatus uenio, uerbisque meis fides sit.' Peragit deinde postulata.  [<a name=32.7>7</a>] Inde Iouem testem facit:  `Si ego iniuste impieque illos homines illasque res dedier mihi exposco, tum patriae compotem me nunquam siris esse.' [<a name=32.8>8</a>] Haec, cum fines suprascandit, haec, quicumque ei primus uir obuius fuerit, haec portam ingrediens, haec forum ingressus, paucis uerbis carminis concipiendique iuris iurandi mutatis, peragit.  [<a name=32.9>9</a>] Si non deduntur quos exposcit diebus tribus et triginta - tot enim sollemnes sunt - peractis bellum ita indicit:  `Audi, Iuppiter, et tu, Iane Quirine, dique omnes caelestes, uosque terrestres uosque inferni, audite; [<a name=32.10>10</a>] ego uos testor populum illum' - quicumque est, nominat - `iniustum esse neque ius persoluere; sed de istis rebus in patria maiores natu consulemus, quo pacto ius nostrum adipiscamur.' Cum 
<P>++ 
nuntius Romam ad consulendum redit.  [<a name=32.11>11</a>] Confestim rex his ferme uerbis patres consulebat:  `Quarum rerum litium causarum condixit pater patratus populi Romani Quiritium patri patrato Priscorum Latinorum hominibusque Priscis Latinis, quas res nec dederunt [nec soluerunt] nec fecerunt, quas res dari fieri [solui] oportuit, dic' inquit ei quem primum sententiam rogabat, `quid censes?' [<a name=32.12>12</a>] Tum ille:  `Puro pioque duello quaerendas censeo, itaque consentio consciscoque.' Inde ordine alii rogabantur; quandoque pars maior eorum qui aderant in eandem sententiam ibat, bellum erat consensum.  Fieri solitum ut fetialis hastam ferratam aut praeustam sanguineam ad fines eorum ferret et non minus tribus puberibus praesentibus diceret:  [<a name=32.13>13</a>] 'Quod populi Priscorum Latinorum hominesque Prisci Latini aduersus populum Romanum Quiritium fecerunt deliquerunt, quod populus Romanus Quiritium bellum cum Priscis Latinis iussit esse senatusque populi Romani Quiritium censuit consensit consciuit ut bellum cum Priscis Latinis fieret, ob eam rem ego populusque Romanus populis Priscorum Latinorum hominibusque Priscis Latinis bellum indico facioque.' [<a name=32.14>14</a>] Id ubi dixisset, hastam in fines eorum emittebat.  Hoc tum modo ab Latinis repetitae res ac bellum indictum, moremque eum posteri acceperunt.  
<P><b>[<a name=33>33</a>]</b> Ancus demandata cura sacrorum flaminibus sacerdotibusque aliis, exercitu nouo conscripto profectus, Politorium, urbem Latinorum, ui cepit; secutusque morem regum priorum, qui rem Romanam auxerant hostibus in ciuitatem accipiendis, multitudinem omnem Romam traduxit.  [<a name=33.2>2</a>] Et cum circa Palatium, sedem ueterum Romanorum, Sabini Capitolium atque arcem, Caelium montem Albani implessent, Auentinum nouae multitudini datum.  Additi eodem haud ita multo post, Tellenis Ficanaque captis, noui ciues.  [<a name=33.3>3</a>] Politorium inde rursus bello repetitum quod uacuum occupauerant Prisci Latini, eaque causa diruendae urbis eius fuit Romanis ne hostium semper receptaculum esset.  [<a name=33.4>4</a>] Postremo omni bello Latino Medulliam compulso, aliquamdiu ibi Marte incerto, uaria uictoria pugnatum est; nam et urbs tuta munitionibus praesidioque firmata ualido erat, et castris in aperto positis aliquotiens exercitus Latinus comminus cum Romanis signa contulerat.  [<a name=33.5>5</a>] Ad ultimum omnibus copiis conisus Ancus acie primum uincit; inde ingenti praeda potens Romam redit, tum quoque multis milibus Latinorum in ciuitatem acceptis, quibus, ut iungeretur Palatio Auentinum, ad Murciae datae sedes.  [<a name=33.6>6</a>] Ianiculum quoque adiectum, non inopia loci sed ne quando ea arx hostium esset.  Id non muro solum sed etiam ob commoditatem itineris ponte sublicio, tum primum in Tiberi facto, coniungi urbi placuit.  [<a name=33.7>7</a>] Quiritium quoque fossa, haud paruum munimentum a planioribus aditu locis, Anci regis opus est.  [<a name=33.8>8</a>] Ingenti incremento rebus auctis, cum in tanta multitudine hominum, discrimine recte an perperam facti confuso, facinora clandestina fierent, carcer ad terrorem increscentis audaciae media urbe imminens foro aedificatur.  [<a name=33.9>9</a>] Nec urbs tantum hoc rege creuit sed etiam ager finesque.  Silua Maesia Veientibus adempta usque ad mare imperium prolatum et in ore Tiberis Ostia urbs condita, salinae circa factae, egregieque rebus bello gestis aedis Iouis Feretri amplificata.  
<P><b>[<a name=34>34</a>]</b> Anco regnante Lucumo, uir impiger ac diuitiis potens, Romam commigrauit cupidine maxime ac spe magni honoris, cuius adipiscendi Tarquiniis - nam ibi quoque peregrina stirpe oriundus erat - facultas non fuerat.  [<a name=34.2>2</a>] Demarati Corinthii filius erat, qui ob seditiones domo profugus cum Tarquiniis forte consedisset, uxore ibi ducta duos filios genuit.  Nomina his Lucumo atque Arruns fuerunt.  Lucumo superfuit patri bonorum omnium heres:  Arruns prior quam pater moritur uxore grauida relicta.  [<a name=34.3>3</a>] Nec diu manet superstes filio pater; qui cum, ignorans nurum uentrem ferre, immemor in testando nepotis decessisset, puero post aui mortem in nullam sortem bonorum nato ab inopia Egerio inditum nomen.  [<a name=34.4>4</a>] Lucumoni contra, omnium heredi bonorum, cum diuitiae iam animos facerent, auxit ducta in matrimonium Tanaquil, summo loco nata et quae haud facile iis in quibus nata erat humiliora sineret ea quo innupsisset.  [<a name=34.5>5</a>] Spernentibus Etruscis Lucumonem exsule aduena ortum, ferre indignitatem non potuit, oblitaque ingenitae erga patriam caritatis dummodo uirum honoratum uideret, consilium migrandi ab Tarquiniis cepit.  [<a name=34.6>6</a>] Roma est ad id potissima uisa:  in nouo populo, ubi omnis repentina atque ex uirtute nobilitas sit, futurum locum forti ac strenuo uiro; regnasse Tatium Sabinum, arcessitum in regnum Numam a Curibus, et Ancum Sabina matre ortum nobilemque una imagine Numae esse.  [<a name=34.7>7</a>] Facile persuadet ut cupido honorum et cui Tarquinii materna tantum patria esset.  Sublatis itaque rebus amigrant Romam.  [<a name=34.8>8</a>] Ad Ianiculum forte uentum erat; ibi ei carpento sedenti cum uxore aquila suspensis demissa leuiter alis pilleum aufert, superque carpentum cum magno clangore uolitans rursus uelut ministerio diuinitus missa capiti apte reponit; inde sublimis abiit.  [<a name=34.9>9</a>] Accepisse id augurium laeta dicitur Tanaquil, perita ut uolgo Etrusci caelestium prodigiorum mulier.  Excelsa et alta sperare complexa uirum iubet:  eam alitem ea regione caeli et eius dei nuntiam uenisse; circa summum culmen hominis auspicium fecisse; leuasse humano superpositum capiti decus ut diuinitus eidem redderet.  [<a name=34.10>10</a>] Has spes cogitationesque secum portantes urbem ingressi sunt, domicilioque ibi comparato L. Tarquinium Priscum edidere nomen.  [<a name=34.11>11</a>] Romanis conspicuum eum nouitas diuitiaeque faciebant; et ipse fortunam benigno adloquio, comitate inuitandi beneficiisque quos poterat sibi conciliando adiuuabat, donec in regiam quoque de eo fama perlata est.  [<a name=34.12>12</a>] Notitiamque eam breui apud regem liberaliter dextereque obeundo officia in familiaris amicitiae adduxerat iura, ut publicis pariter ac priuatis consiliis bello domique interesset et per omnia expertus postremo tutor etiam liberis regis testamento institueretur.  
<P><b>[<a name=35>35</a>]</b> Regnauit Ancus annos quattuor et uiginti, cuilibet superiorum regum belli pacisque et artibus et gloria par.  Iam filii prope puberem aetatem erant.  Eo magis Tarquinius instare ut quam primum comitia regi creando fierent.  [<a name=35.2>2</a>] Quibus indictis sub tempus pueros uenatum ablegauit.  Isque primus et petisse ambitiose regnum et orationem dicitur habuisse ad conciliandos plebis animos compositam:  [<a name=35.3>3</a>] [cum] se non rem nouam petere, quippe qui non primus, quod quisquam indignari mirariue posset, sed tertius Romae peregrinus regnum adfectet; et Tatium non ex peregrino solum sed etiam ex hoste regem factum, et Numam ignarum urbis, non petentem, in regnum ultro accitum:  [<a name=35.4>4</a>] se ex quo sui potens fuerit Romam cum coniuge ac fortunis omnibus commigrasse; maiorem partem aetatis eius qua ciuilibus officiis fungantur homines, Romae se quam in uetere patria uixisse; [<a name=35.5>5</a>] domi militiaeque sub haud paenitendo magistro, ipso Anco rege, Romana se iura, Romanos ritus didicisse; obsequio et obseruantia in regem cum omnibus, benignitate erga alios cum rege ipso certasse.  [<a name=35.6>6</a>] Haec eum haud falsa memorantem ingenti consensu populus Romanus regnare iussit.  Ergo uirum cetera egregium secuta, quam in petendo habuerat, etiam regnantem ambitio est; nec minus regni sui firmandi quam augendae rei publicae memor centum in patres legit qui deinde minorum gentium sunt appellati, factio haud dubia regis cuius beneficio in curiam uenerant.  
<P>[<a name=35.7>7</a>] Bellum primum cum Latinis gessit et oppidum ibi Apiolas ui cepit; praedaque inde maiore quam quanta belli fama fuerat reuecta ludos opulentius instructiusque quam priores reges fecit.  [<a name=35.8>8</a>] Tum primum circo qui nunc maximus dicitur designatus locus est.  Loca diuisa patribus equitibusque ubi spectacula sibi quisque facerent; fori appellati; [<a name=35.9>9</a>] spectauere furcis duodenos ab terra spectacula alta sustinentibus pedes.  Ludicrum fuit equi pugilesque ex Etruria maxime acciti.  Sollemnes deinde annui mansere ludi, Romani magnique uarie appellati.  [<a name=35.10>10</a>] Ab eodem rege et circa forum priuatis aedificanda diuisa sunt loca; porticus tabernaeque factae.  
<P><b>[<a name=36>36</a>]</b> Muro quoque lapideo circumdare urbem parabat cum Sabinum bellum coeptis interuenit.  Adeoque ea subita res fuit ut prius Anienem transirent hostes quam obuiam ire ac prohibere exercitus Romanus posset.  [<a name=36.2>2</a>] Itaque trepidatum Romae est; et primo dubia uictoria, magna utrimque caede pugnatum est.  Reductis deinde in castra hostium copiis datoque spatio Romanis ad comparandum de integro bellum, Tarquinius equitem maxime suis deesse uiribus ratus ad Ramnes, Titienses, Luceres, quas centurias Romulus scripserat, addere alias constituit suoque insignes relinquere nomine.  [<a name=36.3>3</a>] Id quia inaugurato Romulus fecerat, negare Attus Nauius, inclitus ea tempestate augur, neque mutari neque nouum constitui nisi aues addixissent posse.  [<a name=36.4>4</a>] Ex eo ira regi mota; eludensque artem ut ferunt, `Age dum' inquit, `diuine tu, inaugura fierine possit quod nunc ego mente concipio.' Cum ille augurio rem expertus profecto futuram dixisset, `Atqui hoc animo agitaui' inquit, `te nouacula cotem discissurum.  Cape haec et perage quod aues tuae fieri posse portendunt.' [<a name=36.5>5</a>] Tum illum haud cunctanter discidisse cotem ferunt.  Statua Atti capite uelato, quo in loco res acta est in comitio in gradibus ipsis ad laeuam curiae fuit, cotem quoque eodem loco sitam fuisse memorant ut esset ad posteros miraculi eius monumentum.  [<a name=36.6>6</a>] Auguriis certe sacerdotioque augurum tantus honos accessit ut nihil belli domique postea nisi auspicato gereretur, concilia populi, exercitus uocati, summa rerum, ubi aues non admisissent, dirimerentur.  [<a name=36.7>7</a>] Neque tum Tarquinius de equitum centuriis quicquam mutauit; numero alterum tantum adiecit, ut mille et octingenti equites in tribus centuriis essent.  [<a name=36.8>8</a>] Posteriores modo sub iisdem nominibus qui additi erant appellati sunt; quas nunc quia geminatae sunt sex uocant centurias.  
<P><b>[<a name=37>37</a>]</b> Hac parte copiarum aucta iterum cum Sabinis confligitur.  Sed praeterquam quod uiribus creuerat Romanus exercitus, ex occulto etiam additur dolus, missis qui magnam uim lignorum, in Anienis ripa iacentem, ardentem in flumen conicerent; uentoque iuuante accensa ligna et pleraque [in] ratibus impacta sublicis&lt;que&gt; cum haererent, pontem incendunt.  [<a name=37.2>2</a>] Ea quoque res in pugna terrorem attulit Sabinis, et fusis eadem fugam impedit; multique mortales cum hostem effugissent in flumine ipso periere, quorum fluitantia arma ad urbem cognita in Tiberi prius paene quam nuntiari posset insignem uictoriam fecere.  [<a name=37.3>3</a>] Eo proelio praecipua equitum gloria fuit; utrimque ab cornibus positos, cum iam pelleretur media peditum suorum acies, ita incurrisse ab lateribus ferunt, ut non sisterent modo Sabinas legiones ferociter instantes cedentibus, sed subito in fugam auerterent.  [<a name=37.4>4</a>] Montes effuso cursu Sabini petebant, et pauci tenuere:  maxima pars, ut ante dictum est, ab equitibus in flumen acti sunt.  [<a name=37.5>5</a>] Tarquinius, instandum perterritis ratus, praeda captiuisque Romam missis, spoliis hostium - id uotum Volcano erat - ingenti cumulo accensis, pergit porro in agrum Sabinum exercitum inducere; [<a name=37.6>6</a>] et quamquam male gesta res erat nec gesturos melius sperare poterant, tamen, quia consulendi res non dabat spatium, ire obuiam Sabini tumultuario milite; iterumque ibi fusi, perditis iam prope rebus pacem petiere.  
<P><b>[<a name=38>38</a>]</b> Collatia et quidquid citra Collatiam agri erat Sabinis ademptum; Egerius - fratris hic filius erat regis - Collatiae in praesidio relictus.  Deditosque Collatinos ita accipio eamque deditionis formulam esse:  rex interrogauit:  [<a name=38.2>2</a>] `Estisne uos legati oratoresque missi a populo Collatino ut uos populumque Collatinum dederetis?' - `Sumus.' - `Estne populus Collatinus in sua potestate?' - `Est.' - `Deditisne uos populumque Collatinum, urbem, agros, aquam, terminos, delubra, utensilia, diuina humanaque omnia, in meam populique Romani dicionem?' - `Dedimus.' - `At ego recipio.' 
<P>[<a name=38.3>3</a>] Bello Sabino perfecto Tarquinius triumphans Romam redit.  [<a name=38.4>4</a>] Inde Priscis Latinis bellum fecit; ubi nusquam ad uniuersae rei dimicationem uentum est, ad singula oppida circumferendo arma omne nomen Latinum domuit.  Corniculum, Ficulea uetus, Cameria, Crustumerium, Ameriola, Medullia, Nomentum, haec de Priscis Latinis aut qui ad Latinos defecerant, capta oppida.  [<a name=38.5>5</a>] Pax deinde est facta.  Maiore inde animo pacis opera incohata quam quanta mole gesserat bella, ut non quietior populus domi esset quam militiae, fuisset.  [<a name=38.6>6</a>] Nam et muro lapideo, cuius exordium operis Sabino bello turbatum erat, urbem qua nondum munierat cingere parat, et infima urbis loca circa forum aliasque interiectas collibus conualles, quia ex planis locis haud facile euehebant aquas, cloacis fastigio in Tiberim ductis siccat, [<a name=38.7>7</a>] et aream ad aedem in Capitolio Iouis quam uouerat bello Sabino, iam praesagiente animo futuram olim amplitudinem loci, occupat fundamentis.  
<P><b>[<a name=39>39</a>]</b> Eo tempore in regia prodigium uisu euentuque mirabile fuit.  Puero dormienti, cui Seruio Tullio fuit nomen, caput arsisse ferunt multorum in conspectu; [<a name=39.2>2</a>] plurimo igitur clamore inde ad tantae rei miraculum orto excitos reges, et cum quidam familiarium aquam ad restinguendum ferret, ab regina retentum, sedatoque eam tumultu moueri uetuisse puerum donec sua sponte experrectus esset; mox cum somno et flammam abisse.  [<a name=39.3>3</a>] Tum abducto in secretum uiro Tanaquil `Viden tu puerum hunc' inquit, `quem tam humili cultu educamus?  Scire licet hunc lumen quondam rebus nostris dubiis futurum praesidiumque regiae adflictae; proinde materiam ingentis publice priuatimque decoris omni indulgentia nostra nutriamus.' [<a name=39.4>4</a>] Inde puerum liberum loco coeptum haberi erudirique artibus quibus ingenia ad magnae fortunae cultum excitantur.  Euenit facile quod dis cordi esset:  iuuenis euasit uere indolis regiae nec, cum quaereretur gener Tarquinio, quisquam Romanae iuuentutis ulla arte conferri potuit, filiamque ei suam rex despondit.  [<a name=39.5>5</a>] Hic quacumque de causa tantus illi honos habitus credere prohibet serua natum eum paruumque ipsum seruisse.  Eorum magis sententiae sum qui Corniculo capto Ser. Tulli, qui princeps in illa urbe fuerat, grauidam uiro occiso uxorem, cum inter reliquas captiuas cognita esset, ob unicam nobilitatem ab regina Romana prohibitam ferunt seruitio partum Romae edidisse Prisci Tarquini &lt;in&gt; domo; [<a name=39.6>6</a>] inde tanto beneficio et inter mulieres familiaritatem auctam et puerum, ut in domo a paruo eductum, in caritate atque honore fuisse; fortunam matris, quod, capta patria in hostium manus uenerit, ut serua natus crederetur fecisse.  
<P><b>[<a name=40>40</a>]</b> Duodequadragesimo ferme anno ex quo regnare coeperat Tarquinius, non apud regem modo sed apud patres plebemque longe maximo honore Ser. Tullius erat.  [<a name=40.2>2</a>] Tum Anci filii duo etsi antea semper pro indignissimo habuerant se patrio regno tutoris fraude pulsos, regnare Romae aduenam non modo uicinae sed ne Italicae quidem stirpis, tum impensius iis indignitas crescere si ne ab Tarquinio quidem ad se rediret regnum, [<a name=40.3>3</a>] sed praeceps inde porro ad seruitia caderet, ut in eadem ciuitate post centesimum fere annum quam Romulus deo prognatus deus ipse tenuerit regnum donec in terris fuerit, id seruus serua natus possideat.  cum commune Romani nominis tum praecipue id domus suae dedecus fore, si Anci regis uirili stirpe salua non modo aduenis sed seruis etiam regnum Romae pateret.  [<a name=40.4>4</a>] Ferro igitur eam arcere contumeliam statuunt; sed et iniuriae dolor in Tarquinium ipsum magis quam in Seruium eos stimulabat, et quia grauior ultor caedis, si superesset, rex futurus erat quam priuatus; tum Seruio occiso, quemcumque alium generum delegisset, eundem regni heredem facturus uidebatur; ob haec ipsi regi insidiae parantur.  [<a name=40.5>5</a>] Ex pastoribus duo ferocissimi delecti ad facinus, quibus consueti erant uterque agrestibus ferramentis, in uestibulo regiae quam potuere tumultuosissime specie rixae in se omnes apparitores regios conuertunt; inde, cum ambo regem appellarent clamorque eorum penitus in regiam peruenisset, uocati ad regem pergunt.  [<a name=40.6>6</a>] Primo uterque uociferari et certatim alter alteri obstrepere; coerciti ab lictore et iussi in uicem dicere tandem obloqui desistunt; unus rem ex composito orditur.  [<a name=40.7>7</a>] Cum intentus in eum se rex totus auerteret, alter elatam securim in caput deiecit, relictoque in uolnere telo ambo se foras eiciunt.  
<P><b>[<a name=41>41</a>]</b> Tarquinium moribundum cum qui circa erant excepissent, illos fugientes lictores comprehendunt.  Clamor inde concursusque populi, mirantium quid rei esset.  Tanaquil inter tumultum claudi regiam iubet, arbitros eiecit.  Simul quae curando uolneri opus sunt, tamquam spes subesset, sedulo comparat, simul si destituat spes, alia praesidia molitur.  [<a name=41.2>2</a>] Seruio propere accito cum paene exsanguem uirum ostendisset, dextram tenens orat ne inultam mortem soceri, ne socrum inimicis ludibrio esse sinat.  [<a name=41.3>3</a>] `Tuum est' inquit, `Serui, si uir es, regnum, non eorum qui alienis manibus pessimum facinus fecere.  Erige te deosque duces sequere qui clarum hoc fore caput diuino quondam circumfuso igni portenderunt.  Nunc te illa caelestis excitet flamma; nunc expergiscere uere.  Et nos peregrini regnauimus; qui sis, non unde natus sis reputa.  Si tua re subita consilia torpent, at tu mea consilia sequere.' [<a name=41.4>4</a>] Cum clamor impetusque multitudinis uix sustineri posset, ex superiore parte aedium per fenestras in Nouam uiam uersas - habitabat enim rex ad Iouis Statoris - populum Tanaquil adloquitur.  [<a name=41.5>5</a>] Iubet bono animo, esse; sopitum fuisse regem subito ictu; ferrum haud alte in corpus descendisse; iam ad se redisse; inspectum uolnus absterso cruore; omnia salubria esse; confidere propediem ipsum eos uisuros; interim Ser. Tullio iubere populum dicto audientem esse; eum iura redditurum obiturumque alia regis munia esse.  [<a name=41.6>6</a>] Seruius cum trabea et lictoribus prodit ac sede regia sedens alia decernit, de aliis consulturum se regem esse simulat.  Itaque per aliquot dies cum iam exspirasset Tarquinius celata morte per speciem alienae fungendae uicis suas opes firmauit; tum demum palam factum est comploratione in regia orta.  Seruius praesidio firmo munitus, primus iniussu populi, uoluntate patrum regnauit.  [<a name=41.7>7</a>] Anci liberi iam tum comprensis sceleris ministris ut uiuere regem et tantas esse opes Serui nuntiatum est, Suessam Pometiam exsulatum ierant.  
<P><b>[<a name=42>42</a>]</b> Nec iam publicis magis consiliis Seruius quam priuatis munire opes, et ne, qualis Anci liberum animus aduersus Tarquinium fuerat, talis aduersus se Tarquini liberum esset, duas filias iuuenibus regiis, Lucio atque Arrunti Tarquiniis iungit; [<a name=42.2>2</a>] nec rupit tamen fati necessitatem humanis consiliis quin inuidia regni etiam inter domesticos infida omnia atque infesta faceret.  
<P>Peropportune ad praesentis quietem status bellum cum Veientibus - iam enim indutiae exierant - aliisque Etruscis sumptum.  [<a name=42.3>3</a>] In eo bello et uirtus et fortuna enituit Tulli; fusoque ingenti hostium exercitu haud dubius rex, seu patrum seu plebis animos periclitaretur, Romam rediit.  [<a name=42.4>4</a>] Adgrediturque inde ad pacis longe maximum opus, ut quemadmodum Numa diuini auctor iuris fuisset, ita Seruium conditorem omnis in ciuitate discriminis ordinumque quibus inter gradus dignitatis fortunaeque aliquid interlucet posteri fama ferrent.  [<a name=42.5>5</a>] Censum enim instituit, rem saluberrimam tanto futuro imperio, ex quo belli pacisque munia non uiritim, ut ante, sed pro habitu pecuniarum fierent; tum classes centuriasque et hunc ordinem ex censu discripsit, uel paci decorum uel bello.  
<P><b>[<a name=43>43</a>]</b> Ex iis qui centum milium aeris aut maiorem censum haberent octoginta confecit centurias, quadragenas seniorum ac iuniorum; prima classis omnes appellati; [<a name=43.2>2</a>] seniores ad urbis custodiam ut praesto essent, iuuenes ut foris bella gererent; arma his imperata galea, clipeum, ocreae, lorica, omnia ex aere; haec ut tegumenta corporis essent:  tela in hostem hastaque et gladius.  [<a name=43.3>3</a>] Additae huic classi duae fabrum centuriae quae sine armis stipendia facerent; datum munus ut machinas in bello ferrent.  [<a name=43.4>4</a>] Secunda classis intra centum usque ad quinque et septuaginta milium censum instituta, et ex iis, senioribus iunioribusque, uiginti conscriptae centuriae; arma imperata scutum pro clipeo et praeter loricam omnia eadem.  [<a name=43.5>5</a>] Tertiae classis [in] quinquaginta milium censum esse uoluit; totidem centuriae et hae eodemque discrimine aetatium factae; nec de armis quicquam mutatum, ocreae tantum ademptae.  [<a name=43.6>6</a>] In quarta classe census quinque et uiginti milium, totidem centuriae factae, arma mutata:  nihil praeter hastam et uerutum datum.  [<a name=43.7>7</a>] Quinta classis aucta; centuriae triginta factae; fundas lapidesque missiles hi secum gerebant; [in] his accensi cornicines tubicinesque in duas centurias distributi; undecim milibus haec classis censebatur.  [<a name=43.8>8</a>] Hoc minor census reliquam multitudinem habuit; inde una centuria facta est, immunis militia.  Ita pedestri exercitu ornato distributoque, equitum ex primoribus ciuitatis duodecim scripsit centurias; [<a name=43.9>9</a>] sex item alias centurias, tribus ab Romulo institutis, sub iisdem quibus inauguratae erant nominibus fecit.  Ad equos emendos dena milia aeris ex publico data, et, quibus equos alerent, uiduae attributae quae bina milia aeris in annos singulos penderent.  Haec omnia in dites a pauperibus inclinata onera.  [<a name=43.10>10</a>] Deinde est honos additus.  Non enim, ut ab Romulo traditum ceteri seruauerant reges, uiritim suffragium eadem ui eodemque iure promisce omnibus datum est; sed gradus facti, ut neque exclusus quisquam suffragio uideretur et uis omnis penes primores ciuitatis esset; [<a name=43.11>11</a>] equites enim uocabantur primi, octoginta inde primae classis centuriae, ibi si uariaret - quod raro incidebat - secundae classis; nec fere unquam infra ita descenderunt ut ad infimos peruenirent.  Nec [<a name=43.12>12</a>] mirari oportet hunc ordinem qui nunc est post expletas quinque et triginta tribus, duplicato earum numero centuriis iuniorum seniorumque, ad institutam ab Ser. Tullio summam non conuenire.  [<a name=43.13>13</a>] Quadrifariam enim urbe diuisa [regionibus] collibus qui habitabantur, partes eas tribus appellauit, ut ego arbitror, ab tributo; nam eius quoque aequaliter ex censu conferendi ab eodem inita ratio est; neque eae tribus ad centuriarum distributionem numerumque quicquam pertinuere.  
<P><b>[<a name=44>44</a>]</b> Censu perfecto quem maturauerat metu legis de incensis latae cum uinculorum minis mortisque, edixit ut omnes ciues Romani, equites peditesque, in suis quisque centuriis, in campo Martio prima luce adessent.  [<a name=44.2>2</a>] Ibi instructum exercitum omnem suouetaurilibus lustrauit, idque conditum lustrum appellatum, quia is censendo finis factus est.  Milia octoginta eo lustro ciuium censa dicuntur; adicit scriptorum antiquissimus Fabius Pictor, eorum qui arma ferre possent eum numerum fuisse.  [<a name=44.3>3</a>] Ad eam multitudinem urbs quoque amplificanda uisa est.  Addit duos colles, Quirinalem Viminalemque; Viminalem inde deinceps auget Esquiliis; ibique ipse, ut loco dignitas fieret, habitat; aggere et fossis et muro circumdat urbem; ita pomerium profert.  [<a name=44.4>4</a>] Pomerium uerbi uim solam intuentes postmoerium interpretantur esse; est autem magis circamoerium, locus quem in condendis urbibus quondam Etrusci qua murum ducturi erant certis circa terminis inaugurato consecrabant, ut neque interiore parte aedificia moenibus continuarentur, quae nunc uolgo etiam coniungunt, et extrinsecus puri aliquid ab humano cultu pateret soli.  [<a name=44.5>5</a>] Hoc spatium quod neque habitari neque arari fas erat, non magis quod post murum esset quam quod murus post id, pomerium Romani appellarunt; et in urbis incremento semper quantum moenia processura erant tantum termini hi consecrati proferebantur.  
<P><b>[<a name=45>45</a>]</b> Aucta ciuitate magnitudine urbis, formatis omnibus domi et ad belli et ad pacis usus, ne semper armis opes adquirerentur, consilio augere imperium conatus est, simul et aliquod addere urbi decus.  [<a name=45.2>2</a>] Iam tum erat inclitum Dianae Ephesiae fanum; id communiter a ciuitatibus Asiae factum fama ferebat.  Eum consensum deosque consociatos laudare mire Seruius inter proceres Latinorum, cum quibus publice priuatimque hospitia amicitiasque de industria iunxerat.  Saepe iterando eadem perpulit tandem, ut Romae fanum Dianae populi Latini cum populo Romano facerent.  [<a name=45.3>3</a>] Ea erat confessio caput rerum Romam esse, de quo totiens armis certatum fuerat.  Id quamquam omissum iam ex omnium cura Latinorum ob rem totiens infeliciter temptatam armis uidebatur, uni se ex Sabinis fors dare uisa est priuato consilio imperii reciperandi.  [<a name=45.4>4</a>] Bos in Sabinis nata cuidam patri familiae dicitur miranda magnitudine ac specie; fixa per multas aetates cornua in uestibulo templi Dianae monumentum ei fuere miraculo.  [<a name=45.5>5</a>] Habita, ut erat, res prodigii loco est, et cecinere uates cuius ciuitatis eam ciuis Dianae immolasset, ibi fore imperium; [<a name=45.6>6</a>] idque carmen peruenerat ad antistitem fani Dianae Sabinusque ut prima apta dies sacrificio uisa est, bouem Romam actam deducit ad fanum Dianae et ante aram statuit.  Ibi antistes Romanus, cum eum magnitudo uictimae celebrata fama mouisset, memor responsi Sabinum ita adloquitur:  `Quidnam tu, hospes, paras?' inquit, `inceste sacrificium Dianae facere?  Quin tu ante uiuo perfunderis flumine?  infima ualle praefluit Tiberis.' [<a name=45.7>7</a>] Religione tactus hospes, qui omnia, ut prodigio responderet euentus, cuperet rite facta, extemplo descendit ad Tiberim; interea Romanus immolat Dianae bouem.  Id mire gratum regi atque ciuitati fuit.  
<P><b>[<a name=46>46</a>]</b> Seruius quamquam iam usu haud dubie regnum possederat, tamen quia interdum iactari uoces a iuuene Tarquinio audiebat se iniussu populi regnare, conciliata prius uoluntate plebis agro capto ex hostibus uiritim diuiso, ausus est ferre ad populum uellent iuberentne se regnare; tantoque consensu quanto haud quisquam alius ante rex est declaratus.  [<a name=46.2>2</a>] Neque ea res Tarquinio spem adfectandi regni minuit; immo eo impensius quia de agro plebis aduersa patrum uoluntate senserat agi, criminandi Serui apud patres crescendique in curia sibi occasionem datam ratus est, et ipse iuuenis ardentis animi et domi uxore Tullia inquietum animum stimulante.  [<a name=46.3>3</a>] Tulit enim et Romana regia sceleris tragici exemplum, ut taedio regum maturior ueniret libertas ultimumque regnum esset quod scelere partum foret.  [<a name=46.4>4</a>] Hic L. Tarquinius - Prisci Tarquini regis filius neposne fuerit parum liquet; pluribus tamen auctoribus filium ediderim - fratrem habuerat Arruntem Tarquinium mitis ingenii iuuenem.  [<a name=46.5>5</a>] His duobus, ut ante dictum est, duae Tulliae regis filiae nupserant, et ipsae longe dispares moribus.  Forte ita inciderat ne duo uiolenta ingenia matrimonio iungerentur fortuna, credo, populi Romani, quo diuturnius Serui regnum esset constituique ciuitatis mores possent.  [<a name=46.6>6</a>] Angebatur ferox Tullia nihil materiae in uiro neque ad cupiditatem neque ad audaciam esse; tota in alterum auersa Tarquinium eum mirari, eum uirum dicere ac regio sanguine ortum:  spernere sororem, quod uirum nacta muliebri cessaret audacia.  [<a name=46.7>7</a>] Contrahit celeriter similitudo eos, ut fere fit:  malum malo aptissimum; sed initium turbandi omnia a femina ortum est.  Ea secretis uiri alieni adsuefacta sermonibus nullis uerborum contumeliis parcere de uiro ad fratrem, de sorore ad uirum; et se rectius uiduam et illum caelibem futurum fuisse contendere, quam cum impari iungi ut elanguescendum aliena ignauia esset; [<a name=46.8>8</a>] si sibi eum quo digna esset di dedissent uirum, domi se propediem uisuram regnum fuisse quod apud patrem uideat.  [<a name=46.9>9</a>] Celeriter adulescentem suae temeritatis implet; [Arruns Tarquinius et Tullia minor] prope continuatis funeribus cum domos uacuas nouo matrimonio fecissent, iunguntur nuptiis, magis non prohibente Seruio quam adprobante.  
<P><b>[<a name=47>47</a>]</b> Tum uero in dies infestior Tulli senectus, infestius coepit regnum esse; iam enim ab scelere ad aliud spectare mulier scelus.  Nec nocte nec interdiu uirum conquiescere pati, ne gratuita praeterita parricidia essent:  [<a name=47.2>2</a>] non sibi defuisse cui nupta diceretur, nec cum quo tacita seruiret; defuisse qui se regno dignum putaret, qui meminisset se esse Prisci Tarquini filium, qui habere quam sperare regnum mallet.  [<a name=47.3>3</a>] `Si tu is es cui nuptam esse me arbitror, et uirum et regem appello; sin minus, eo nunc peius mutata res est quod istic cum ignauia est scelus.  [<a name=47.4>4</a>] Quin accingeris?  Non tibi ab Corintho nec ab Tarquiniis, ut patri tuo, peregrina regna moliri necesse est:  di te penates patriique et patris imago et domus regia et in domo regale solium et nomen Tarquinium creat uocatque regem.  [<a name=47.5>5</a>] Aut si ad haec parum est animi, quid frustraris ciuitatem?  quid te ut regium iuuenem conspici sinis?  Facesse hinc Tarquinios aut Corinthum; deuoluere retro ad stirpem, fratri similior quam patri.' [<a name=47.6>6</a>] His aliisque increpando iuuenem instigat, nec conquiescere ipsa potest si, cum Tanaquil, peregrina mulier, tantum moliri potuisset animo ut duo continua regna uiro ac deinceps genero dedisset, ipsa regio semine orta nullum momentum in dando adimendoque regno faceret.  [<a name=47.7>7</a>] His muliebribus instinctus furiis Tarquinius circumire et prensare minorum maxime gentium patres; admonere paterni beneficii ac pro eo gratiam repetere; allicere donis iuuenes; cum de se ingentia pollicendo tum regis criminibus omnibus locis crescere.  [<a name=47.8>8</a>] Postremo ut iam agendae rei tempus uisum est, stipatus agmine armatorum in forum inrupit.  Inde omnibus perculsis pauore, in regia sede pro curia sedens patres in curiam per praeconem ad regem Tarquinium citari iussit.  [<a name=47.9>9</a>] Conuenere extemplo, alii iam ante ad hoc praeparati, alii metu ne non uenisse fraudi esset, nouitate ac miraculo attoniti et iam de Seruio actum rati.  [<a name=47.10>10</a>] Ibi Tarquinius maledicta ab stirpe ultima orsus:  seruum seruaque natum post mortem indignam parentis sui, non interregno, ut antea, inito, non comitiis habitis, non per suffragium populi, non auctoribus patribus, muliebri dono regnum occupasse.  [<a name=47.11>11</a>] Ita natum, ita creatum regem, fautorem infimi generis hominum ex quo ipse sit, odio alienae honestatis ereptum primoribus agrum sordidissimo cuique diuisisse; [<a name=47.12>12</a>] omnia onera quae communia quondam fuerint inclinasse in primores ciuitatis; instituisse censum ut insignis ad inuidiam locupletiorum fortuna esset et parata unde, ubi uellet, egentissimis largiretur.  
<P><b>[<a name=48>48</a>]</b> Huic orationi Seruius cum interuenisset trepido nuntio excitatus, extemplo a uestibulo curiae magna uoce `Quid hoc' inquit, `Tarquini, rei est?  qua tu audacia me uiuo uocare ausus es patres aut in sede considere mea?' [<a name=48.2>2</a>] Cum ille ferociter ad haec - se patris sui tenere sedem; multo quam seruum potiorem filium regis regni heredem; satis illum diu per licentiam eludentem insultasse dominis - , clamor ab utriusque fautoribus oritur et concursus populi fiebat in curiam, apparebatque regnaturum qui uicisset.  [<a name=48.3>3</a>] Tum Tarquinius necessitate iam et ipsa cogente ultima audere, multo et aetate et uiribus ualidior, medium arripit Seruium elatumque e curia in inferiorem partem per gradus deiecit; inde ad cogendum senatum in curiam rediit.  [<a name=48.4>4</a>] Fit fuga regis apparitorum atque comitum; ipse prope exsanguis cum sine regio comitatu domum se reciperet ab iis qui missi ab Tarquinio fugientem consecuti erant interficitur.  [<a name=48.5>5</a>] Creditur, quia non abhorret a cetero scelere, admonitu Tulliae id factum.  Carpento certe, id quod satis constat, in forum inuecta nec reuerita coetum uirorum euocauit uirum e curia regemque prima appellauit.  [<a name=48.6>6</a>] A quo facessere iussa ex tanto tumultu cum se domum reciperet peruenissetque ad summum Cyprium uicum, ubi Dianium nuper fuit, flectenti carpentum dextra in Urbium cliuum ut in collem Esquiliarum eueheretur, restitit pauidus atque inhibuit frenos is qui iumenta agebat iacentemque dominae Seruium trucidatum ostendit.  [<a name=48.7>7</a>] Foedum inhumanumque inde traditur scelus monumentoque locus est - Sceleratum uicum uocant - quo amens, agitantibus furiis sororis ac uiri, Tullia per patris corpus carpentum egisse fertur, partemque sanguinis ac caedis paternae cruento uehiculo, contaminata ipsa respersaque, tulisse ad penates suos uirique sui, quibus iratis malo regni principio similes propediem exitus sequerentur.  
<P>[<a name=48.8>8</a>] Ser. Tullius regnauit annos quattuor et quadraginta ita ut bono etiam moderatoque succedenti regi difficilis aemulatio esset; ceterum id quoque ad gloriam accessit quod cum illo simul iusta ac legitima regna occiderunt.  [<a name=48.9>9</a>] Id ipsum tam mite ac tam moderatum imperium tamen quia unius esset deponere eum in animo habuisse quidam auctores sunt, ni scelus intestinum liberandae patriae consilia agitanti interuenisset.  
<P><b>[<a name=49>49</a>]</b> Inde L. Tarquinius regnare occepit, cui Superbo cognomen facta indiderunt, quia socerum gener sepultura prohibuit, [<a name=49.2>2</a>] Romulum quoque insepultum perisse dictitans, primoresque patrum, quos Serui rebus fauisse credebat, interfecit; conscius deinde male quaerendi regni ab se ipso aduersus se exemplum capi posse, armatis corpus circumsaepsit; [<a name=49.3>3</a>] neque enim ad ius regni quicquam praeter uim habebat ut qui neque populi iussu neque auctoribus patribus regnaret.  [<a name=49.4>4</a>] Eo accedebat ut in caritate ciuium nihil spei reponenti metu regnum tutandum esset.  Quem ut pluribus incuteret cognitiones capitalium rerum sine consiliis per se solus exercebat, [<a name=49.5>5</a>] perque eam causam occidere, in exsilium agere, bonis multare poterat non suspectos modo aut inuisos sed unde nihil aliud quam praedam sperare posset.  [<a name=49.6>6</a>] Praecipue ita patrum numero imminuto statuit nullos in patres legere, quo contemptior paucitate ipsa ordo esset minusque per se nihil agi indignarentur.  [<a name=49.7>7</a>] Hic enim regum primus traditum a prioribus morem de omnibus senatum consulendi soluit; domesticis consiliis rem publicam administrauit; bellum, pacem, foedera, societates per se ipse, cum quibus uoluit, iniussu populi ac senatus, fecit diremitque.  [<a name=49.8>8</a>] Latinorum sibi maxime gentem conciliabat ut peregrinis quoque opibus tutior inter ciues esset, neque hospitia modo cum primoribus eorum sed adfinitates quoque iungebat.  [<a name=49.9>9</a>] Octauio Mamilio Tusculano - is longe princeps Latini nominis erat, si famae credimus, ab Ulixe deaque Circa oriundus - , ei Mamilio filiam nuptum dat, perque eas nuptias multos sibi cognatos amicosque eius conciliat.  
<P><b>[<a name=50>50</a>]</b> Iam magna Tarquini auctoritas inter Latinorum proceres erat, cum in diem certam ut ad lucum Ferentinae conueniant indicit:  esse, quae agere de rebus communibus uelit.  [<a name=50.2>2</a>] Conueniunt frequentes prima luce:  ipse Tarquinius diem quidem seruauit, sed paulo ante quam sol occideret uenit.  Multa ibi toto die in concilio uariis iactata sermonibus erant.  [<a name=50.3>3</a>] Turnus Herdonius ab Aricia ferociter in absentem Tarquinium erat inuectus:  haud mirum esse Superbo inditum Romae cognomen. - Iam enim ita clam quidem mussitantes, uolgo tamen eum appellabant. - an quicquam superbius esse quam ludificari sic omne nomen Latinum?  [<a name=50.4>4</a>] longe ab domo excitis, ipsum, qui concilium indixerit, non adesse.  temptari profecto patientiam ut, si iugum acceperint, obnoxios premat.  Cui enim non apparere, adfectare eum imperium in Latinos?  [<a name=50.5>5</a>] quod si sui bene crediderint ciues, aut si creditum illud et non raptum parricidio sit, credere et Latinos quamquam ne sic quidem alienigenae debere:  [<a name=50.6>6</a>] sin suos eius paeniteat, quippe qui alii super alios trucidentur exsulatum eant bona amittant, quid spei melioris Latinis portendi?  si se audiant, domum suam quemque inde abituros neque magis obseruaturos diem concilii quam ipse qui indixerit obseruet.  [<a name=50.7>7</a>] Haec atque alia eodem pertinentia seditiosus facinorosusque homo hisque artibus opes domi nactus cum maxime dissereret, interuenit Tarquinius.  [<a name=50.8>8</a>] Is finis orationi fuit; auersi omnes ad Tarquinium salutandum.  Qui silentio facto monitus a proximis ut purgaret se quod id temporis uenisset, disceptatorem ait se sumptum inter patrem et filium cura reconciliandi eos in gratiam moratum esse, et quia ea res exemisset illum diem, postero die acturum quae constituisset.  [<a name=50.9>9</a>] Ne id quidem ab Turno tulisse tacitum ferunt; dixisse enim nullam breuiorem esse cognitionem quam inter patrem et filium paucisque transigi uerbis posse:  ni pareat patri, habitrum infortunium esse.  
<P><b>[<a name=51>51</a>]</b> Haec Aricinus in regem Romanum increpans ex concilio abiit.  Quam rem Tarquinius aliquanto quam uidebatur aegrius ferens confestim Turno necem machinatur, ut eundem terrorem quo ciuium animos domi oppresserat Latinis iniceret.  [<a name=51.2>2</a>] Et quia pro imperio palam interfici non poterat, oblato falso crimine insontem oppressit.  Per aduersae factionis quosdam Aricinos seruum Turni auro corrupit, ut in deuersorium eius uim magnam gladiorum inferri clam sineret.  [<a name=51.3>3</a>] Ea cum una nocte perfecta essent, Tarquinius paulo ante lucem accitis ad se principibus Latinorum quasi re noua perturbatus, moram suam hesternam uelut deorum quadam prouidentia inlatam ait saluti sibi atque illis fuisse.  [<a name=51.4>4</a>] Ab Turno dici sibi et primoribus populorum parari necem ut Latinorum solus imperium teneat.  Adgressurum fuisse hesterno die in concilio; dilatam rem esse, quod auctor concilii afuerit quem maxime peteret.  [<a name=51.5>5</a>] Inde illam absentis insectationem esse natam quod morando spem destituerit.  Non dubitare, si uera deferantur, quin prima luce, ubi uentum in concilium sit, instructus cum coniuratorum manu armatusque uenturus sit.  [<a name=51.6>6</a>] Dici gladiorum ingentem esse numerum ad eum conuectum.  Id uanum necne sit, extemplo sciri posse.  rogare eos ut inde secum ad Turnum ueniant.  [<a name=51.7>7</a>] Suspectam fecit rem et ingenium Turni ferox et oratio hesterna et mora Tarquini, quod uidebatur ob eam differri caedes potuisse.  Eunt inclinatis quidem ad credendum animis, tamen, nisi gladiis deprehensis, cetera uana existimaturi.  [<a name=51.8>8</a>] Ubi est eo uentum, Turnum ex somno excitatum circumsistunt custodes; comprehensisque seruis qui caritate domini uim parabant, cum gladii abditi ex omnibus locis deuerticuli protraherentur, enimuero manifesta res uisa iniectaeque Turno catenae; et confestim Latinorum concilium magno cum tumultu aduocatur.  [<a name=51.9>9</a>] Ibi tam atrox inuidia orta est gladiis in medio positis, ut indicta causa, nouo genere leti, deiectus ad caput aquae Ferentinae crate superne iniecta saxisque congestis mergeretur.  
<P><b>[<a name=52>52</a>]</b> Reuocatis deinde ad concilium Latinis Tarquinius conlaudatisque qui Turnum nouantem res pro manifesto parricidio merita poena adfecissent) ita uerba fecit:  [<a name=52.2>2</a>] posse quidem se uetusto iure agere, quod, cum omnes Latini ab Alba oriundi sint, [in] eo foedere teneantur, quo sub Tullo res omnis Albana cum colonis suis in Romanum cesserit imperium; [<a name=52.3>3</a>] ceterum se utilitatis id magis omnium causa censere ut renouetur id foedus, secundaque potius fortuna populi Romani ut participes Latini fruantur quam urbium excidia uastationesque agrorum, quas Anco prius, patre deinde suo regnante perpessi sint, semper aut exspectent aut patiantur.  [<a name=52.4>4</a>] Haud difficulter persuasum Latinis, quamquam in ea foedere superior Romana res erat; ceterum et capita nominis Latini stare ac sentire cum rege uidebant, et [Turnus] sui cuique periculi, si aduersatus esset, recens erat documentum.  [<a name=52.5>5</a>] Ita renouatum foedus, indictumque iunioribus Latinorum ut ex foedere die certa ad lucum Ferentinae armati frequentes adessent.  [<a name=52.6>6</a>] Qui ubi ad edictum Romani regis ex omnibus populis conuenere, ne ducem suum neue secretum imperium propriaue signa haberent, miscuit manipulos ex Latinis Romanisque ut ex binis singulos faceret binosque ex singulis; ita geminatis manipulis centuriones imposuit.  
<P><b>[<a name=53>53</a>]</b> Nec ut iniustus in pace rex, ita dux belli prauus fuit; quin ea arte aequasset superiores reges ni degeneratum in aliis huic quoque decori offecisset.  [<a name=53.2>2</a>] Is primus Volscis bellum in ducentos amplius post suam aetatem annos mouit, Suessamque Pometiam ex iis ui cepit.  [<a name=53.3>3</a>] Ubi cum diuendita praeda quadraginta talenta argenti refecisset, concepit animo eam amplitudinem Iouis templi quae digna deum hominumque rege, quae Romano imperio, quae ipsius etiam loci maiestate esset; captiuam pecuniam in aedificationem eius templi seposuit.  
<P>[<a name=53.4>4</a>] Excepit deinde lentius spe bellum, quo Gabios, propinquam urbem, nequiquam ui adortus, cum obsidendi quoque urbem spes pulso a moenibus adempta esset, postremo minime arte Romana, fraude ac dolo, adgressus est.  [<a name=53.5>5</a>] Nam cum uelut posito bello fundamentis templi iaciendis aliisque urbanis operibus intentum se esse simularet, Sextus filius eius, qui minimus ex tribus erat, transfugit ex composito Gabios, patris in se saeuitiam intolerabilem conquerens:  [<a name=53.6>6</a>] iam ab alienis in suos uertisse superbiam et liberorum quoque eum frequentiae taedere, ut quam in curia solitudinem fecerit domi quoque faciat, ne quam stirpem, ne quem heredem regni relinquat.  [<a name=53.7>7</a>] Se quidem inter tela et gladios patris elapsum nihil usquam sibi tutum nisi apud hostes L. Tarquini credidisse.  nam ne errarent, manere iis bellum quod positum simuletur, et per occasionem eum incautos inuasurum.  [<a name=53.8>8</a>] Quod si apud eos supplicibus locus non sit, pererraturum se omne Latium, Volscosque se inde et Aequos et Hernicos petiturum donec ad eos perueniat qui a patrum crudelibus atque impiis suppliciis tegere liberos sciant.  [<a name=53.9>9</a>] forsitan etiam ardoris aliquid ad bellum armaque se aduersus superbissimum regem ac ferocissimum populum inuenturum.  [<a name=53.10>10</a>] Cum si nihil morarentur infensus ira porro inde abiturus uideretur, benigne ab Gabinis excipitur.  Vetant mirari si, qualis in ciues, qualis in socios, talis ad ultimum in liberos esset; [<a name=53.11>11</a>] in se ipsum postremo saeuiturum, si alia desint.  sibi uero gratum aduentum eius esse, futurumque credere breui ut illo adiuuante a portis Gabinis sub Romana moenia bellum transferatur.  
<P><b>[<a name=54>54</a>]</b> Inde in consilia publica adhiberi.  Ubi cum de aliis rebus adsentire se ueteribus Gabinis diceret quibus eae notiores essent, ipse identidem belli auctor esse et in eo sibi praecipuam prudentiam adsumere quod utriusque populi uires nosset, sciretque inuisam profecto superbiam regiam ciuibus esse quam ferre ne liberi quidem potuissent.  [<a name=54.2>2</a>] Ita cum sensim ad rebellandum primores Gabinorum incitaret, ipse cum promptissimis iuuenum praedatum atque in expeditiones iret et dictis factisque omnibus ad fallendum instructis uana adcresceret fides, dux ad ultimum belli legitur.  [<a name=54.3>3</a>] Ibi cum inscia multitudine quid ageretur, proelia parua inter Romam Gabiosque fierent quibus plerumque Gabina res superior esset, tum certatim summi infimique Gabinorum Sex. Tarquinium dono deum sibi missum ducem credere.  [<a name=54.4>4</a>] Apud milites uero obeundo pericula ac labores pariter, praedam munifice largiendo tanta caritate esse ut non pater Tarquinius potentior Romae quam filius Gabiis esset.  [<a name=54.5>5</a>] Itaque postquam satis uirium conlectum ad omnes conatus uidebat, tum ex suis unum sciscitatum Romam ad patrem mittit quidnam se facere uellet, quando quidem ut omnia unus publice Gabiis posset ei di dedissent.  [<a name=54.6>6</a>] Huic nuntio, quia, credo, dubiae fidei uidebatur, nihil uoce responsum est; rex uelut deliberabundus in hortum aedium transit sequente nuntio filii; ibi inambulans tacitus summa papauerum capita dicitur baculo decussisse.  [<a name=54.7>7</a>] Interrogando exspectandoque responsum nuntius fessus, ut re imperfecta, redit Gabios; quae dixerit ipse quaeque uiderit refert; seu ira seu odio seu superbia insita ingenio nullam eum uocem emisisse.  [<a name=54.8>8</a>] Sexto ubi quid uellet parens quidue praeciperet tacitis ambagibus patuit, primores ciuitatis criminando alios apud populum, alios sua ipsos inuidia opportunos interemit.  Multi palam, quidam in quibus minus speciosa criminatio erat futura clam interfecti.  [<a name=54.9>9</a>] Patuit quibusdam uolentibus fuga, aut in exsilium acti sunt, absentiumque bona iuxta atque inter emptorum diuisui fuere.  [<a name=54.10>10</a>] Largitiones inde praedaeque; et dulcedine priuati commodi sensus malorum publicorum adimi, donec orba consilio auxilioque Gabina res regi Romano sine ulla dimicatione in manum traditur.  
<P><b>[<a name=55>55</a>]</b> Gabiis receptis Tarquinius pacem cum Aequorum gente fecit, foedus cum Tuscis renouauit.  Inde ad negotia urbana animum conuertit; quorum erat primum ut Iouis templum in monte Tarpeio monumentum regni sui nominisque relinqueret:  Tarquinios reges ambos patrem uouisse, filium perfecisse.  [<a name=55.2>2</a>] Et ut libera a ceteris religionibus area esset tota Iouis templique eius quod inaedificaretur, exaugurare fana sacellaque statuit quae aliquot ibi, a Tatio rege primum in ipso discrimine aduersus Romulum pugnae uota, consecrata inaugurataque postea fuerant.  [<a name=55.3>3</a>] Inter principia condendi huius operis mouisse numen ad indicandam tanti imperii molem traditur deos; nam cum omnium sacellorum exaugurationes admitterent aues, in Termini fano non addixere; [<a name=55.4>4</a>] idque omen auguriumque ita acceptum est non motam Termini sedem unumque eum deorum non euocatum sacratis sibi finibus firma stabiliaque cuncta portendere.  Hoc [<a name=55.5>5</a>] perpetuitatis auspicio accepto, secutum aliud magnitudinem imperii portendens prodigium est:  caput humanum integra facie aperientibus fundamenta templi dicitur apparuisse.  [<a name=55.6>6</a>] Quae uisa species haud per ambages arcem eam imperii caputque rerum fore portendebat; idque ita cecinere uates quique in urbe erant quosque ad eam rem consultandam ex Etruria acciuerant.  
<P>[<a name=55.7>7</a>] Augebatur ad impensas regis animus; itaque Pometinae manubiae, quae perducendo ad culmen operi destinatae erant, uix in fundamenta suppeditauere.  [<a name=55.8>8</a>] Eo magis Fabio, praeterquam quod antiquior est, crediderim quadraginta ea sola talenta fuisse, quam Pisoni, [<a name=55.9>9</a>] qui quadraginta milia pondo argenti seposita in eam rem scribit, summam pecuniae neque ex unius tum urbis praeda sperandam et nullius ne horum quidem operum fundamenta non exsuperaturam.  <b>[<a name=56>56</a>]</b> Intentus perficiendo templo, fabris undique ex Etruria accitis, non pecunia solum ad id publica est usus sed operis etiam ex plebe.  Qui cum haud paruus et ipse militiae adderetur labor, minus tamen plebs grauabatur se templa deum exaedificare manibus suis quam postquam et ad alia, [<a name=56.2>2</a>] ut specie minora, sic laboris aliquanto maioris traducebantur opera foros in circo faciendos cloacamque maximam, receptaculum omnium purgamentorum urbis, sub terra agendam; quibus duobus operibus uix noua haec magnificentia quicquam adaequare potuit.  [<a name=56.3>3</a>] His laboribus exercita plebe, quia et urbi multitudinem, ubi usus non esset, oneri rebatur esse et colonis mittendis occupari latius imperii fines uolebat, Signiam Circeiosque colonos misit, praesidia urbi futura terra marique.  
<P>[<a name=56.4>4</a>] Haec agenti portentum terribile uisum:  anguis ex columna lignea elapsus cum terrorem fugamque in regia fecisset, ipsius regis non tam subito pauore perculit pectus quam anxiis impleuit curis.  [<a name=56.5>5</a>] Itaque cum ad publica prodigia Etrusci tantum uates adhiberentur, hoc uelut domestico exterritus uisu Delphos ad maxime inclitum in terris oraculum mittere statuit.  [<a name=56.6>6</a>] Neque responsa sortium ulli alii committere ausus, duos filios per ignotas ea tempestate terras, ignotiora maria in Graeciam misit.  [<a name=56.7>7</a>] Titus et Arruns profecti; comes iis additus L. Iunius Brutus, Tarquinia, sorore regis, natus, iuuenis longe alius ingenii quam cuius simulationem induerat.  Is cum primores ciuitatis, in quibus fratrem suum, ab auunculo interfectum audisset, neque in animo suo quicquam regi timendum neque in fortuna concupiscendum relinquere statuit contemptuque tutus esse ubi in iure parum praesidii esset.  [<a name=56.8>8</a>] Ergo ex industria factus ad imitationem stultitiae, cum se suaque praedae esse regi sineret, Bruti quoque haud abnuit cognomen ut sub eius obtentu cognominis liberator ille populi Romani animus latens opperiretur tempora sua.  [<a name=56.9>9</a>] Is tum ab Tarquiniis ductus Delphos, ludibrium uerius quam comes, aureum baculum inclusum corneo cauato ad id baculo tulisse donum Apollini dicitur, per ambages effigiem ingenii sui.  [<a name=56.10>10</a>] Quo postquam uentum est, perfectis patris mandatis cupido incessit animos iuuenum sciscitandi ad quem eorum regnum Romanum esset uenturum.  Ex infimo specu uocem redditam ferunt:  imperium summum Romae habebit qui uestrum primus, O iuuenes, osculum matri tulerit.  [<a name=56.11>11</a>] Tarquinii ut Sextus, qui Romae relictus fuerat, ignarus responsi expersque imperii esset, rem summa ope taceri iubent; ipsi inter se uter prior, cum Romam redisset, matri osculum daret, sorti permittunt.  [<a name=56.12>12</a>] Brutus alio ratus spectare Pythicam uocem, uelut si prolapsus cecidisset, terram osculo contigit, scilicet quod ea communis mater omnium mortalium esset.  [<a name=56.13>13</a>] Reditum inde Romam, ubi aduersus Rutulos bellum summa ui parabatur.  
<P><b>[<a name=57>57</a>]</b> Ardeam Rutuli habebant, gens, ut in ea regione atque in ea aetate, diuitiis praepollens; eaque ipsa causa belli fuit, quod rex Romanus cum ipse ditari, exhaustus magnificentia publicorum operum, tum praeda delenire popularium animos studebat, [<a name=57.2>2</a>] praeter aliam superbiam regno infestos etiam quod se in fabrorum ministeriis ac seruili tam diu habitos opere ab rege indignabantur.  [<a name=57.3>3</a>] Temptata res est, si primo impetu capi Ardea posset:  ubi id parum processit, obsidione munitionibusque coepti premi hostes.  [<a name=57.4>4</a>] In his statiuis, ut fit longo magis quam acri bello, satis liberi commeatus erant, primoribus tamen magis quam militibus; [<a name=57.5>5</a>] regii quidem iuuenes interdum otium conuiuiis comisationibusque inter se terebant.  [<a name=57.6>6</a>] Forte potantibus his apud Sex. Tarquinium, ubi et Collatinus cenabat Tarquinius, Egeri filius, incidit de uxoribus mentio.  Suam quisque laudare miris modis; [<a name=57.7>7</a>] inde certamine accenso Collatinus negat uerbis opus esse; paucis id quidem horis posse sciri quantum ceteris praestet Lucretia sua.  `Quin, si uigor iuuentae inest, conscendimus equos inuisimusque praesentes nostrarum ingenia?  id cuique spectatissimum sit quod necopinato uiri aduentu occurrerit oculis.' [<a name=57.8>8</a>] Incaluerant uino; `Age sane' omnes; citatis equis auolant Romam.  Quo cum primis se intendentibus tenebris peruenissent, pergunt inde Collatiam, [<a name=57.9>9</a>] ubi Lucretiam haudquaquam ut regias nurus, quas in conuiuio luxuque cum aequalibus uiderant tempus terentes sed nocte sera deditam lanae inter lucubrantes ancillas in medio aedium sedentem inueniunt.  Muliebris certaminis laus penes Lucretiam fuit.  [<a name=57.10>10</a>] Adueniens uir Tarquiniique excepti benigne; uictor maritus comiter inuitat regios iuuenes.  Ibi Sex. Tarquinium mala libido Lucretiae per uim stuprandae capit; cum forma tum spectata castitas incitat.  [<a name=57.11>11</a>] Et tum quidem ab nocturno iuuenali ludo in castra redeunt.  
<P><b>[<a name=58>58</a>]</b> Paucis interiectis diebus Sex. Tarquinius inscio Collatino cum comite uno Collatiam uenit.  [<a name=58.2>2</a>] Ubi exceptus benigne ab ignaris consilii cum post cenam in hospitale cubiculum deductus esset, amore ardens, postquam satis tuta circa sopitique omnes uidebantur, stricto gladio ad dormientem Lucretiam uenit sinistraque manu mulieris pectore oppresso `Tace, Lucretia' inquit; `Sex. Tarquinius sum; ferrum in manu est; moriere, si emiseris uocem.' [<a name=58.3>3</a>] Cum pauida ex somno mulier nullam opem, prope mortem imminentem uideret, tum Tarquinius fateri amorem, orare, miscere precibus minas, uersare in omnes partes muliebrem animum.  [<a name=58.4>4</a>] Ubi obstinatam uidebat et ne mortis quidem metu inclinari, addit ad metum dedecus:  cum mortua iugulatum seruum nudum positurum ait, ut in sordido adulterio necata dicatur.  [<a name=58.5>5</a>] Quo terrore cum uicisset obstinatam pudicitiam uelut &lt;ui&gt; uictrix libido, profectusque inde Tarquinius ferox expugnato decore muliebri esset, Lucretia maesta tanto malo nuntium Romam eundem ad patrem Ardeamque ad uirum mittit, ut cum singulis fidelibus amicis ueniant; ita facto maturatoque opus esse; rem atrocem incidisse.  [<a name=58.6>6</a>] Sp. Lucretius cum P. Valerio Volesi filio, Collatinus cum L. Iunio Bruto uenit, cum quo forte Romam rediens ab nuntio uxoris erat conuentus.  [<a name=58.7>7</a>] Lucretiam sedentem maestam in cubiculo inueniunt.  Aduentu suorum lacrimae obortae, quaerentique uiro `Satin salue?' `Minime' inquit; `quid enim salui est mulieri amissa pudicitia?  Vestigia uiri alieni, Collatine, in lecto sunt tuo; ceterum corpus est tantum uiolatum, animus insons; mors testis erit.  Sed date dexteras fidemque haud impune adultero fore.  [<a name=58.8>8</a>] Sex. est Tarquinius qui hostis pro hospite priore nocte ui armatus mihi sibique, si uos uiri estis, pestiferum hinc abstulit gaudium.' [<a name=58.9>9</a>] Dant ordine omnes fidem; consolantur aegram animi auertendo noxam ab coacta in auctorem delicti:  mentem peccare, non corpus, et unde consilium afuerit culpam abesse.  [<a name=58.10>10</a>] `Vos' inquit `uideritis quid illi debeatur:  ego me etsi peccato absoluo, supplicio non libero; nec ulla deinde impudica Lucretiae exemplo uiuet.' [<a name=58.11>11</a>] Cultrum, quem sub ueste abditum habebat, eum in corde defigit, prolapsaque in uolnus moribunda cecidit.  [<a name=58.12>12</a>] Conclamat uir paterque; <b>[<a name=59>59</a>]</b> Brutus illis luctu occupatis cultrum ex uolnere Lucretiae extractum, manantem cruore prae se tenens, `Per hunc' inquit `castissimum ante regiam iniuriam sanguinem iuro, uosque, di, testes facio me L. Tarquinium Superbum cum scelerata coniuge et omni liberorum stirpe ferro igni quacumque dehinc ui possim exsecuturum, nec illos nec alium quemquam regnare Romae passurum.' [<a name=59.2>2</a>] Cultrum deinde Collatino tradit, inde Lucretio ac Valerio, stupentibus miraculo rei, unde nouum in Bruti pectore ingenium.  Ut praeceptum erat iurant; totique ab luctu uersi in iram, Brutum iam inde ad expugnandum regnum uocantem sequuntur ducem.  
<P>[<a name=59.3>3</a>] Elatum domo Lucretiae corpus in forum deferunt, concientque miraculo, ut fit, rei nouae atque indignitate homines.  Pro se quisque scelus regium ac uim queruntur.  [<a name=59.4>4</a>] Mouet cum patris maestitia, tum Brutus castigator lacrimarum atque inertium querellarum auctorque quod uiros, quod Romanos deceret, arma capiendi aduersus hostilia ausos.  [<a name=59.5>5</a>] Ferocissimus quisque iuuenum cum armis uoluntarius adest; sequitur et cetera iuuentus.  Inde patre praeside relicto Collatiae [ad portas] custodibusque datis ne quis eum motum regibus nuntiaret, ceteri armati duce Bruto Romam profecti.  [<a name=59.6>6</a>] Ubi eo uentum est, quacumque incedit armata multitudo, pauorem ac tumultum facit; rursus ubi anteire primores ciuitatis uident, quidquid sit haud temere esse rentur.  [<a name=59.7>7</a>] Nec minorem motum animorum Romae tam atrox res facit quam Collatiae fecerat; ergo ex omnibus locis urbis in forum curritur.  Quo simul uentum est, praeco ad tribunum celerum, in quo tum magistratu forte Brutus erat, populum aduocauit.  [<a name=59.8>8</a>] Ibi oratio habita nequaquam eius pectoris ingeniique quod simulatum ad eam diem fuerat, de ui ac libidine Sex. Tarquini, de stupro infando Lucretiae et miserabili caede, de orbitate Tricipitini cui morte filiae causa mortis indignior ac miserabilior esset.  [<a name=59.9>9</a>] Addita superbia ipsius regis miseriaeque et labores plebis in fossas cloacasque exhauriendas demersae; Romanos homines, uictores omnium circa populorum, opifices ac lapicidas pro bellatoribus factos.  [<a name=59.10>10</a>] Indigna Ser. Tulli regis memorata caedes et inuecta corpori patris nefando uehiculo filia, inuocatique ultores parentum di.  [<a name=59.11>11</a>] His atrocioribusque, credo, aliis, quae praesens rerum indignitas haudquaquam relatu scriptoribus facilia subicit, memoratis, incensam multitudinem perpulit ut imperium regi abrogaret exsulesque esse iuberet L. Tarquinium cum coniuge ac liberis.  [<a name=59.12>12</a>] Ipse iunioribus qui ultro nomina dabant lectis armatisque, ad concitandum inde aduersus regem exercitum Ardeam in castra est profectus:  imperium in urbe Lucretio, praefecto urbis iam ante ab rege instituto, relinquit.  [<a name=59.13>13</a>] Inter hunc tumultum Tullia domo profugit exsecrantibus quacumque incedebat inuocantibusque parentum furias uiris mulieribusque.  
<P><b>[<a name=60>60</a>]</b> Harum rerum nuntiis in castra perlatis cum re noua trepidus rex pergeret Romam ad comprimendos motus, flexit uiam Brutus - senserat enim aduentum - ne obuius fieret; eodemque fere tempore, diuersis itineribus, Brutus Ardeam, Tarquinius Romam uenerunt.  [<a name=60.2>2</a>] Tarquinio clausae portae exsiliumque indictum:  liberatorem urbis laeta castra accepere, exactique inde liberi regis.  Duo patrem secuti sunt qui exsulatum Caere in Etruscos ierunt.  Sex. Tarquinius Gabios tamquam in suum regnum profectus ab ultoribus ueterum simultatium, quas sibi ipse caedibus rapinisque concierat, est interfectus.  
<P>[<a name=60.3>3</a>] L. Tarquinius Superbus regnauit annos quinque et uiginti.  Regnatum Romae ab condita urbe ad liberatam annos ducentos quadraginta quattuor.  Duo consules inde comitiis centuriatis a praefecto urbis ex commentariis Ser. Tulli creati sunt, L. Iunius Brutus et L. Tarquinius Collatinus.  
